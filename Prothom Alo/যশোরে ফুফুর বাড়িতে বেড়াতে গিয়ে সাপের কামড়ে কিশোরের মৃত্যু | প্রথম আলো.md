ডিহি ইউনিয়ন পরিষদের ৭ নম্বর ওয়ার্ডের সদস্য ও টেংরালী গ্রামের বাসিন্দা রেজাউল ইসলাম বলেন, আবদুল্লাহ গতকাল শুক্রবার সকালে উপজেলার বেলতা গ্রামে তার ফুফুর বাড়িতে বেড়াতে যায়। দুপুরে ফুফুর বাড়ির আঙিনায় স্তূপ করা ইটের পাশে কয়েকটি শিশুর সঙ্গে খেলছিল আবদুল্লাহ। এ সময় ইটের স্তূপের ভেতরে থাকা একটি ছোট সাপ তার ডান হাতের তর্জনিতে কামড় দেয়। পরে সবাই মিলে সাপটি মেরে ফেলে। বেলা তিনটার দিকে নিজের বাড়িতে ফিরে মা-বাবাকে বিষয়টি জানায় আবদুল্লাহ। অবস্থার অবনতি হলে রাত ৯টার দিকে যশোর ২৫০ শয্যাবিশিষ্ট জেনারেল হাসপাতালে নেওয়া হয়। কর্তব্যরত চিকিৎসক তাকে মৃত ঘোষণা করেন।

যশোর ২৫০ শয্যাবিশিষ্ট জেনারেল হাসপাতালের জরুরি বিভাগের চিকিৎসক মো. শাকিরুল ইসলাম বলেন, আবদুল্লাহর হাতের আঙুলে সাপের কামড়ের ক্ষত ছিল। প্রথম ধাপে হাসপাতালে না এনে বাড়িতে রাখায় শরীরে বিষ ছড়িয়ে পড়ায় তার মৃত্যু হয়েছে।
