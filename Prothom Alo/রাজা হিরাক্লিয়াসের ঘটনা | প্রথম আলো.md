তিনি বললেন, ‘উনাকে আমার একেবারে কাছে নিয়ে এসো। তাঁর সঙ্গীসাথীদেরও তাঁর পেছনে বসিয়ে দাও।’ এর পর তাঁর দোভাষীকে বললেন, ‘ওদের বলে দাও, আমি তাঁর কাছ থেকে ওই মানুষটি সম্পর্কে কিছু প্রশ্ন করব। যদি সে আমাকে মিথ্যা বলে, সঙ্গে সঙ্গে তোমরা তাকে মিথ্যুক বলবে।’ আবু সুফিয়ান বলেন, ‘আল্লাহর কসম, তারা আমাকে মিথ্যাবাদী বলে প্রচার করবে, এই লজ্জা যদি আমার না থাকত তাহলে অবশ্যই আমি তাঁর সম্পর্কে মিথ্যা বলতাম।’ তিনি তাঁর (নবী) সম্পর্কে আমাকে প্রথম প্রশ্ন করলেন, ‘বংশমর্যাদার দিক থেকে তোমাদের মধ্যে তিনি কেমন?’ আমি বললাম, ‘তিনি আমাদের মধ্যে খুব সম্ভ্রান্ত বংশের।’ তিনি প্রশ্ন করলেন, ‘তোমাদের মধ্যে এর আগে আর কখনো কি কেউ এমন কথা বলেছে?’ আমি বললাম, ‘না।’ তিনি বললেন, ‘তাঁর পূর্বপুরুষের মধ্যে কেউ কি বাদশাহ ছিলেন?’ আমি বললাম, ‘না।’ তিনি বললেন, ‘সম্ভ্রান্ত মর্যাদাবান শ্রেণির লোকেরা কি তাঁকে অনুসরণ করে, নাকি দুর্বলেরা?’ আমি বললাম, ‘দুর্বলেরা।’ তিনি বললেন, ‘তাদের সংখ্যা কি বাড়ছে, না কমছে?’ আমি বললাম, ‘তারা বেড়েই চলেছে।’ তিনি বললেন, ‘তাঁর ধর্মে ঢুকে কেউ কি অসন্তুষ্ট হয়ে সেটা ত্যাগ করে?’ আমি বললাম, ‘না।’ তিনি বললেন, ‘তার দাবি তোলার আগে তোমরা কি কখনো তাঁকে মিথ্যার দায়ে অভিযুক্ত করেছ?’ আমি বললাম, ‘না।’ তিনি বললেন, ‘তিনি কি কখনো সন্ধিভঙ্গ করেছেন?’ আমি বললাম, ‘না। তবে আমরা তাঁর সঙ্গে একটি নির্দিষ্ট সময়ের সন্ধিতে আবদ্ধ আছি। জানি না, এর মধ্যে তিনি কী করবেন।’ আবু সুফিয়ান বলেন, ‘এ কথাটি ছাড়া নিজের দিক থেকে আর কোনো কথা যোগ করার সুযোগই আমি পাইনি।’ তিনি বললেন, ‘তোমরা তাঁর সঙ্গে কখনো যুদ্ধ করেছ কি?’ আমি বললাম, ‘হ্যাঁ।’ তিনি বললেন, ‘তাঁর সঙ্গে তোমাদের যুদ্ধের পরিণাম কী হয়েছে?’ আমি বললাম, ‘তাঁর আর আমাদের মধ্যে যুদ্ধের ফলাফল কুয়ার বালতির মতো। কখনো তাঁর পক্ষে যায়, আবার কখনো আমাদের পক্ষে আসে।’ তিনি বললেন, ‘তিনি তোমাদের কী আদেশ দেন?’ আমি বললাম, ‘তিনি বলেন, তোমরা এক আল্লাহর ইবাদত করো, তাঁর সঙ্গে কোনো কিছুর অংশীদার কোরো না, আর তোমাদের পূর্বপুরুষেরা যা বলে, তা ত্যাগ করো। এ ছাড়া তিনি আমাদের সালাত আদায়ের, সত্য বলার, চারিত্রিক নিষ্কলুষতার এবং আত্মীয়দের সঙ্গে সদাচরণ করার নির্দেশ দেন।’ এর পর তিনি দোভাষীকে বললেন, ‘তুমি তাকে বলো, আমি তোমার কাছে তাঁর বংশ সম্পর্কে জিজ্ঞেস করেছি। তুমি তার জবাবে বলেছ যে তিনি তোমাদের মধ্যে সম্ভ্রান্ত বংশের। প্রকৃতপক্ষে রাসুলদের তাঁদের সম্প্রদায়ের উচ্চবংশেই পাঠানো হয়ে থাকে। তোমাকে জিজ্ঞেস করেছি, এ কথা তোমাদের মধ্যে এর আগে আর কেউ বলেছে কি না? তুমি বলেছ, না।
