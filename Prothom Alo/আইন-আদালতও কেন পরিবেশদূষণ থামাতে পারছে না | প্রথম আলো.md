পরিবেশ আদালত আইন অনুযায়ী, পরিবেশগত অপরাধের বিচার ও প্রতিকার চেয়ে সাধারণ মানুষ বা ক্ষতিগ্রস্ত ব্যক্তি সরাসরি আদালতে মামলা করতে পারেন না। এ–সংক্রান্ত মামলার এখতিয়ার পরিবেশ অধিদপ্তরকে দেওয়া হয়েছে।

ভুক্তভোগী ব্যক্তি প্রথমে পরিবেশ অধিদপ্তরে অভিযোগ দায়ের করবেন, এরপর অধিদপ্তরের একজন পরিদর্শক সেটি অনুসন্ধান করে তাঁর তদন্ত প্রতিবেদন ঊর্ধ্বতন কর্তৃপক্ষের কাছে পাঠাবেন। এরপর সিদ্ধান্ত নেওয়া হবে মামলা দায়েরের প্রয়োজন রয়েছে কি না।

বিচারিক কার্যক্রম বা পরিবেশ আদালতে সরাসরি মামলা দায়েরের ক্ষেত্রে শর্ত আরোপ করে যে প্রতিবন্ধকতা সৃষ্টি করা হয়েছে, তা আইনিভাবে মানুষকে আদালতে প্রবেশাধিকার থেকে বঞ্চিত করছে। পরিবেশ আদালতের সীমিত এখতিয়ার, পরিবেশ অধিদপ্তরের প্রশাসনিক জটিলতা, অদক্ষতা ও দীর্ঘসূত্রতা পরিবেশ আদালতের যথাযথ ও আশানুরূপ কার্যক্রমকে প্রশ্নবিদ্ধ করছে।

এর ফলে পরিবেশসংক্রান্ত অনাচার ও অপরাধের বেশির ভাগ ঘটনা বিচারিক কার্যক্রমের বাইরে থেকে যাচ্ছে। এ কারণে পরিবেশদূষণের বহু ঘটনা ঘটলেও পরিবেশ আদালতে মামলার সংখ্যা খুবই কম। এ থেকে স্পষ্ট, পরিবেশদূষণ–সংক্রান্ত অনেক অপরাধ সংঘটিত হলেও তার বেশির ভাগই প্রতিকারহীন থেকে যাচ্ছে।

জনবল, আর্থিক সংকটসহ আরও বিভিন্ন কারণে পরিবেশ অধিদপ্তরও প্রয়োজন অনুযায়ী মামলা করতে পারে না অথবা আগ্রহ দেখায় না। তবে পরিবেশ অধিদপ্তর ভ্রাম্যমাণ আদালত পরিচালনায় বেশি আগ্রহী। ভ্রাম্যমাণ আদালতের এখতিয়ার সীমিত হওয়ায় কঠোর সাজা নিশ্চিত করা যায় না। কিছু মামলায় সাজা ও জরিমানা করা হলেও দূষণকারীদের বড় অংশ আপিল করে ছাড় পেয়ে যায়। 

বাংলাদেশ আইন কমিশনের একটি প্রতিবেদনে জানা যায়, ভ্রাম্যমাণ আদালতের ৯৮ শতাংশ মামলার রায় বিচারিক আপিল আদালত কর্তৃক বাতিল হয়ে যায়। আপাতদৃষ্টিতে ছোটখাটো বিষয়ের তাৎক্ষণিক ব্যবস্থা নিতে ভ্রাম্যমাণ আদালতের কিছুটা ভূমিকা থাকলেও পরিবেশদূষণ ও জলাধার ভরাটের সঙ্গে সম্পৃক্ত রাঘববোয়ালরা ধরাছোঁয়ার বাইরে থাকেন।
