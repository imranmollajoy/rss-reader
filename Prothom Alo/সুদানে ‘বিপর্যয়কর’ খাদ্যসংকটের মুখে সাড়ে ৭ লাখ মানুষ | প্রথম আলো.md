জাতিসংঘের নিরাপত্তা পরিষদের সবশেষ প্রস্তাবে সুদানে দ্রুত যুদ্ধবিরতি প্রতিষ্ঠা, বাধাহীনভাবে মানবিক ত্রাণসহায়তা প্রবেশের সুযোগ দেওয়া ও সব পক্ষকে সুদানের ওপর আরোপ করা অস্ত্র নিষেধাজ্ঞা মেনে চলার আহ্বান জানানো হয়। পবিত্র রমজান মাস উপলক্ষে গত বছরের মার্চে দেশটিতে যুদ্ধবিরতি ডাকা হলেও তা ব্যর্থ হয়।

এ পরিস্থিতিতে যুক্তরাষ্ট্র গতকাল সুদানে জরুরি মানবিক সহায়তায় সাড়ে ৩১ কোটি মার্কিন ডলারের সহায়তা প্যাকেজ ঘোষণা করেছে। সেই সঙ্গে সতর্ক করে বলেছে, দেশটি দুর্ভিক্ষের দ্বারপ্রান্তে দাঁড়িয়ে।

জাতিসংঘে যুক্তরাষ্ট্রের রাষ্ট্রদূত লিন্ডা থমাস গ্রিনফিল্ড সাংবাদিকদের বলেন, ‘আমাদের চোখের সামনে ভয়াবহ বিপর্যয় ঘটে চলেছে, বিশ্বের এখন জেগে ওঠা প্রয়োজন।’

সুদানে সবচেয়ে বেশি রক্তক্ষয়ী লড়াই হচ্ছে দারফুর ও কোরদোফান অঞ্চলে। জাতিসংঘে নিযুক্ত যুক্তরাষ্ট্রের রাষ্ট্রদূত লিন্ডা থমাস গ্রিনফিল্ড আশঙ্কা প্রকাশ করে বলেছেন, আগামী সেপ্টেম্বরের মধ্যে তীব্র খাদ্যসংকটে এ দুই অঞ্চলের প্রায় ২৫ লাখ মানুষ মৃত্যুর মুখে পড়তে পারে, যা জনসংখ্যার প্রায় ১৫ শতাংশ। স্বাভাবিকভাবেই এটি বিশ্বের সর্ববৃহৎ মানবিক সংকটে রূপ নিতে পারে।
