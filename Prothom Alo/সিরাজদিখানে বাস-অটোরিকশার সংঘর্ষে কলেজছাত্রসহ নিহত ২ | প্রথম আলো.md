ঢাকা-নবাবগঞ্জ আঞ্চলিক সড়কের খারসুর এলাকায় বাস ও সিএনজিচালিত অটোরিকশার মুখোমুখি সংঘর্ষে দুজন নিহত হয়েছেন। তাঁদের মধ্যে একজন কলেজছাত্র, অন্যজন সাবেক ইউপি সদস্য। দুর্ঘটনায় আহত হয়েছেন চারজন।

আজ শনিবার সকাল ৯টার দিকে ঢাকার নবাবগঞ্জ ও মুন্সিগঞ্জের সিরাজদিখান উপজেলা সীমান্তের খারসুর তালতলা এলাকায় এ দুর্ঘটনা ঘটে।

দুর্ঘটনায় নিহত ব্যক্তিরা হলেন দোহার উপজেলার নারিশা ইউনিয়ন পরিষদের সাবেক সদস্য ও সাতভিটা গ্রামের বাসিন্দা শেখ আবদুর রহমান (৬৭) এবং জয়পাড়া টেকনিক্যাল স্কুল অ্যান্ড কলেজের একাদশ শ্রেণির ছাত্র মো. শাহীন (২৫)। শাহিন দোহারের ইসলামপুর খালপাড় গ্রামের শেখ রাজ্জাকের ছেলে।
