প্রশ্নকর্তা সংবাদকর্মী নিশ্চয়ই টি-টোয়েন্টি বিশ্বকাপে মাহমুদউল্লাহয় চোখ রাখছেন। সেটি শুধু তাঁর পারফরম্যান্সে নয়, বেড়ে চলা বয়সেও। শ্রীলঙ্কার বিপক্ষে বাংলাদেশের প্রথম ম্যাচ জয়ে ১৩ বলে ১৬ রানের অপরাজিত এক ইনিংস খেলেছিলেন মাহমুদউল্লাহ। দক্ষিণ আফ্রিকার বিপক্ষে পরের ম্যাচে হারলেও মাহমুদউল্লাহর ২৭ বলে ২০ রানের ইনিংসটি গুরুত্বপূর্ণ ছিল।

বাংলাদেশ শেষ দুই বলে ৬ রানের সমীকরণে ১৯.৫ ওভারে মাহমুদউল্লাহর শটটি ক্যাচ না হয়ে ছক্কা হয়ে গেলে ওই ম্যাচেও নায়ক বনে যেতেন। গতকাল নেদারল্যান্ডসের বিপক্ষেও ২১ বলে ২৫ রানের গুরুত্বপূর্ণ ইনিংস খেলেন ৩৮ বছর বয়সী এই অলরাউন্ডার। আসলে মাহমুদউল্লাহ যে পজিশনে ব্যাট করেন, সেই জায়গাটাই গুরুত্বপূর্ণ। রান তাড়ায় হয় ম্যাচ শেষ করে আসতে হয় কিংবা আগে ব্যাট করলে দলকে ভালো সংগ্রহ এনে দিতে হয়। কিন্তু কালে কালে মাহমুদউল্লাহর বয়স তো আর কম হলো না! সাকিবের কাছে প্রশ্নকর্তা তাই জানতে চাইলেন, বাংলাদেশের জন্য মাহমুদউল্লাহ আর কত দিন?
