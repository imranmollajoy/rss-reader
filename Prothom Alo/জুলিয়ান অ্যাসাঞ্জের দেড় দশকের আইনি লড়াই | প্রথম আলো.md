**২০১৯**

ইকুয়েডরের প্রেসিডেন্ট মোরেনো ২০১৯ সালের এপ্রিলে জানান, লন্ডনে দূতাবাসে থাকা অ্যাসাঞ্জ রাজনৈতিক আশ্রয়ের শর্ত ‘গুরুতরভাবে লঙ্ঘন’ করেছেন। অ্যাসাঞ্জের নাগরিকত্ব প্রত্যাহার করে নেন তিনি।

এক দিনের মধ্যে ইকুয়েডর দূতাবাস থেকে অ্যাসাঞ্জকে বের করে গ্রেপ্তার করে লন্ডন পুলিশ। যুক্তরাষ্ট্রের প্রত্যর্পণের অনুরোধের পরিপ্রেক্ষিতে গ্রেপ্তার করা হয় তাঁকে।

ওই বছরের মে মাসে অ্যাসাঞ্জকে ৫০ সপ্তাহের কারাদণ্ড দেন যুক্তরাজ্যের আদালত। ২০১০ সালে নেওয়া জামিনের শর্ত ভঙ্গের অভিযোগে তাঁকে এবার সাজা দেওয়া হয়। সেই সঙ্গে যুক্তরাষ্ট্রে অ্যাসেঞ্জের প্রত্যর্পণের আইনি প্রক্রিয়া শুরু করা হয়। সুইডেনের কৌঁসুলিরাও অ্যাসাঞ্জের বিরুদ্ধে ধর্ষণের অভিযোগের পুরোনো তদন্ত নতুন করে শুরু করেন।

২০১৯ সালের মে মাসে মার্কিন বিচার বিভাগ অ্যাসাঞ্জের বিরুদ্ধে গোপন নথি ফাঁস করার ষড়যন্ত্রের জন্য আনুষ্ঠানিকভাবে অভিযোগ গঠন করেন। অভিযোগ প্রমাণিত হলে, অ্যাসাঞ্জের ১৭৫ বছরের বেশি কারাদণ্ড হওয়ার কথা।

কারাগারে যাওয়ার পর অ্যাসাঞ্জ ভিডিও লিংকের মাধ্যমে প্রথমবারের মতো আদালতে হাজিরা দেন। একই বছরের নভেম্বরে সুইডেনের কৌঁসুলিরা অ্যাসাঞ্জের বিরুদ্ধে ধর্ষণের অভিযোগের তদন্ত বন্ধ করে দেন। বলা হয়, তাঁর বিরুদ্ধে ‘শক্ত ও বিশ্বাসযোগ্য’ কোনো প্রমাণ নেই।
