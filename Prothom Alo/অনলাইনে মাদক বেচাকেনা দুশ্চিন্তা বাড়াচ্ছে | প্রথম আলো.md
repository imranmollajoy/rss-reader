এমন পরিস্থিতিতে আজ বুধবার সারা বিশ্বে আন্তর্জাতিক মাদকবিরোধী দিবস পালিত হচ্ছে। এবারের দিবসটির প্রতিপাদ্য ‘মাদকের আগ্রাসন দৃশ্যমান, প্রতিরোধেই সমাধান।’

দেশে প্রচলিত মাদকের পাশাপাশি অপ্রচলিত অনেক মাদক ছড়িয়ে পড়ছে। সাম্প্রতিক সময়ে দেখা গেছে, বিদেশে গিয়ে অনেকে অপ্রচলিত বিভিন্ন মাদকে আসক্ত হচ্ছেন। তাঁরা দেশে এসব অপ্রচলিত মাদক ছড়িয়ে দেওয়ার কাজও করছেন। এমনকি কেউ কেউ এসব মাদক দেশে এসে তৈরি করে বাজারে ছড়াচ্ছেন।

মাদকদ্রব্য নিয়ন্ত্রণ অধিদপ্তরের উপপরিচালক (নিরোধ শাখা) মানজুরুল ইসলাম *প্রথম আলো*কে বলেন, সাম্প্রতিক সময়ে দেশে বিভিন্ন ধরনের অপ্রচলিত মাদক যেমন এলএসডি, ডিওবি, কেটামিন, ম্যাজিক মাশরুম ধরা পড়েছে। এই মাদকগুলো আসছে ইউরোপ–আমেরিকাসহ বিশ্বের উন্নত দেশগুলো থেকে।

ডিএনসির ওই কর্মকর্তার ভাষ্য, বিদেশে পড়তে যাওয়াদের কেউ কেউ অপ্রচলিত বিভিন্ন মাদকে আসক্ত হন। তাঁদের অনেকেই মাদকসেবী বন্ধুদের জন্য কুরিয়ার সার্ভিসে পার্সেল করে এসব মাদক বিদেশ থেকে পাঠান।
