জাতিসংঘের জাতিসংঘের মানবিক কার্যক্রমবিষয়ক সমন্বয় দপ্তরের (ওসিএইচএ) প্রতিবেদনে বলা হয়েছে, গত বৃহস্পতিবার গাজার উত্তরাঞ্চলের শুজাইয়া এলাকায় স্থল অভিযান চালিয়েছে ইসরায়েল। এতে গাজা নগরীর পূর্বাঞ্চল ও উত্তর-পূর্বাঞ্চলের ৬০ হাজার থেকে ৮০ হাজার বাসিন্দা এলাকা ছেড়ে পালিয়েছে। সাধারণ মানুষকে অবিলম্বে শুজাইয়া এলাকা ছেড়ে যাওয়ার নির্দেশ দিয়েছে ইসরায়েলি সেনাবাহিনী।

ওসিএইচএর প্রতিবেদনে আরও বলা হয়, গাজায় ইসরায়েলি বাহিনীর হামলা শুরুর পর থেকে এ পর্যন্ত গাজার ৭৮ শতাংশ মানুষ বাস্তুচ্যুত হয়েছে। যুদ্ধ শুরুর আগে সেখানে ২৩ লাখ মানুষের বসবাস ছিল। গত ১ থেকে ২৭ জুন পর্যন্ত উত্তর গাজায় ১০১টি মানবিক সহায়তা কার্যক্রম চালানোর পরিকল্পনা করেছিল ওসিএইচএ। তবে ইসরায়েল তাদের মাত্র ৪৯টি কার্যক্রম পরিচালনায় সহযোগিতা করেছে।
