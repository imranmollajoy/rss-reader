দেশের ফুটবল বেশির ভাগ ক্লাবেরই নিজেদের মাঠ নেই। মোহামেডানের মতো বড় ক্লাবও অনুশীলন করে এদিক–সেদিক ঘুরে। রহমতগঞ্জ ছাড়া নিজস্ব মাঠ আছে শুধু বসুন্ধরা কিংস, আবাহনী লিমিটেড, শেখ রাসেল ও শেখ জামাল ধানমন্ডির। রহমতগঞ্জ এই তালিকায় আছে অর্ধশতকেরও বেশি সময় ধরে।

অবশ্য প্রতিবছর গরুর হাট বসিয়ে রহমতগঞ্জ মাঠ ক্ষতিগ্রস্তও হচ্ছে। মাঠে বসা গরুর হাট ক্লাব ভবনটিকেও অপরিষ্কার–অপরিচ্ছন্ন করে তোলে। ক্লাব ভবনের একটি অংশ ব্যবহার করা হয় গরু ব্যবসায়ীদের থাকা–খাওয়ার জন্য। তবে ক্লাব কর্তৃপক্ষ মনে করে, বৃহত্তর স্বার্থে এটুকু ক্ষতি স্বীকার করাই যায়। সাধারণ সম্পাদক আত্মপক্ষ সমর্থন করে বললেন, ‘আগেই বলেছি, গরুর হাটই আমাদের টিকে থাকার মূল অবলম্বন। এটিই আমাদের স্থায়ী আয়। আমরা এটিকে বৃহত্তর লাভের জন্য খানিকটা স্বার্থ ত্যাগ হিসেবেই দেখি। গরুর হাটের সময় মাঠ ভয়াবহভাবে ক্ষতিগ্রস্ত হয়, ক্লাবের পরিবেশ নষ্ট হয়, সবই মানছি। তবে আমরা হাটের পর দ্রুত মাঠ ঠিক করে ফেলি। ক্লাবের পরিবেশও আগের জায়গায় ফিরিয়ে আনি। এ জন্য আলাদা বরাদ্দও থাকে।’
