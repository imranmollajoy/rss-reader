আবারও নীতি সুদহার অপরিবর্তিত রেখেছে যুক্তরাষ্ট্রের কেন্দ্রীয় ব্যাংক ফেডারেল রিজার্ভ। এ নিয়ে টানা সাতবার নীতি সুদহার অপরিবর্তিত রাখল তারা। একই সঙ্গে ফেডের ইঙ্গিত, চলতি বছর যে কয়েকবার নীতি সুদ কমানো হবে বলে ধারণা করা হয়েছিল, ততবার তা কমানো হবে না।

এর অর্থ হলো যুক্তরাষ্ট্রে সব ধরনের ঋণের সুদহার অপরিবর্তিত থাকছে; বন্ধকি ঋণের সুদহারও অপরিবর্তিত থাকবে।

ফেডের সর্বশেষ অর্থনৈতিক পূর্বাভাসে চলতি বছর কেবল একবার নীতি সুদহার হ্রাসের সম্ভাবনার কথা বলা হয়েছে। যদিও মার্চ মাসে বলা হয়েছিল, চলতি বছর তিনবার নীতি সুদহার কমানো হতে পারে। পূর্বাভাসে ফেড আরও বলেছে, চলতি বছর মূল্যস্ফীতির সূচকও ঊর্ধ্বমুখী থাকবে। অন্তত বসন্তে যে ধারণা করা হয়েছিল, তার চেয়ে বেশি থাকবে।
