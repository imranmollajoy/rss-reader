রাসেলস ভাইপার, বাংলায় চন্দ্রবোড়া। মানুষের মুখে মুখে রাসেলস ভাইপার নামে পরিচিত এই সাপ বাংলাদেশে এখন এক আতঙ্ক। সঙ্গে যোগ হয়েছে নানা গুজব।  
পৃথিবীতে রাসেলস ভাইপারের দুটি প্রজাতি আছে—  
১. Daboia russelii—যার বিস্তৃতি ভারত, পাকিস্তান, নেপাল, ভুটান, বাংলাদেশ ও শ্রীলঙ্কায়।  
২. Daboia siamensis—এর বিস্তৃতি চীন, মিয়ানমার, ইন্দোনেশিয়া ও থাইল্যান্ডে।  
এই সাপের ধরন সম্পর্কে আগে একটু জেনে নেওয়া যাক।  
**স্বভাব:** সাধারণত গরমকালে সন্ধ্যা ও রাতে বেশি সক্রিয়, তবে শীতকালে দিনের বেলায় এরা বেশি সক্রিয় থাকে।  
**বাসস্থান:** ফসলি জমি, খোলা ঘাসযুক্ত এলাকা, ঝোপঝাড়, বনের প্রান্ত, পাথুরে টিলা, ঘন কাঁটাযুক্ত ঝোপঝাড় এবং ম্যানগ্রোভ বন ও আশপাশে এর বাস।  
**খাবার:** মূলত ইঁদুরজাতীয় প্রাণী, পাখি, গিরগিটি বা টিকটিকি, ব্যাঙ ও পোকামাকড়।  
**প্রজননক্ষম:** দুই থেকে তিন বছরে।  
**প্রজননকাল:** মে থেকে নভেম্বর। তবে সবচেয়ে বেশি জুন-জুলাইয়ে। যৌনমিলনের পর স্ত্রীরা পেটে নিষিক্ত ডিম ধারণ করে রাখে এবং তা থেকে ৬ মাস পর ৬-৬৩টি বাচ্চা প্রসব করে।  
**বিষের ধরন:** স্নায়ু-পেশি-কিডনি ও  রক্তবিনাশী।
