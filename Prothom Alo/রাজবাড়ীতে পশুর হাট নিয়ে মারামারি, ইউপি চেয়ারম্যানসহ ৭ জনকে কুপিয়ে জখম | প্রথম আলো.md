রাজবাড়ী সদর উপজেলায় কোরবানির পশুর হাট নিয়ে দ্বন্দ্বের জেরে দুই পক্ষের মারামারি হয়েছে। এ সময় ধারালো অস্ত্র দিয়ে দাদশী ইউনিয়ন পরিষদ (ইউপি) চেয়ারম্যান দেলোয়ার শেখসহ সাতজন কুপিয়ে জখমের ঘটনা ঘটেছে। গতকাল মঙ্গলবার রাত ১১টার দিকে উপজেলার দাদশী সিংগাবাজারে এ ঘটনা ঘটে।

আহত ব্যক্তিরা হলেন ইউপি চেয়ারম্যান দেলোয়ার শেখ (৪৫), তাঁর ছোট ভাই হাসান শেখ (৩০), ছেলে রুহান শেখ (১৭) ও চাচাতো বোন রোজিনা খাতুন (৩২)। আহত অন্য পক্ষের তিনজন হলেন প্রবাসী আকবর খানের বড় ভাই লুৎফর রহমান খান (৫৪), বড় ছেলে শাহরুখ খান (২৭) ও ছোট ছেলে শাওন খান (১৭)।

সদর উপজেলা পরিষদের ভাইস চেয়ারম্যান নাহিদুল ইসলাম বলেন, পশুর হাট নিয়ে ইউপি চেয়ারম্যান দেলোয়ারের সঙ্গে প্রবাসী আকবর খান–সমর্থিত লোকদের বিরোধ বাধে। গতকাল রাত ১১টার দিকে সংঘাতের আশঙ্কার খবর পেয়ে তিনি সিংগাবাজারে উপস্থিত হন। এ সময় অনেক লোকজনের উপস্থিতিতে সমঝোতার চেষ্টাকালে দুই পক্ষের মারামারি হয়। এতে ইউপি চেয়ারম্যানসহ কয়েকজন গুরুতর জখম হন।
