**ব্যথার কারণ**

ব্যথার কারণকে আমরা দুভাগে ভাগ করতে পারি। অভ্যন্তরীণ ও বহিরাগত কারণ। বহিরাগত কারণের মধ্যে ঘাড়ের সমস্যা, ফুসফুসের টিউমার ইত্যাদি উল্লেখযোগ্য। এখানকার ব্যথা কাঁধেও ছড়িয়ে পড়ে। অন্যদিকে অভ্যন্তরীণ সমস্যার কারণেই কাঁধে বেশি ব্যথা হতে দেখা যায়।

**ফ্রোজেন শোল্ডার**

কাঁধের নড়াচড়ায় সবচেয়ে বড় সন্ধিটি বেশি কাজে লাগে। এ সন্ধিতেই হয় অ্যাডহিসিভ ক্যাপসুলাইটিস বা ফ্রোজেন শোল্ডার। সহজ ভাষায় বড় বা গ্লেনহিউমেরাল জয়েন্ট ঘিরে যে ক্যাপসুল থাকে, তাতে প্রদাহ তৈরি হয়। তবে বড় জয়েন্টে ব্যথার আরেক কারণ, জয়েন্টের হাড়ের ক্ষয় বা অস্টিওআর্থ্রাইটিস।

ফ্রোজেন শোল্ডারের মূল লক্ষণ, রোগী হাত পাশে বা সামনে-পেছনে নাড়াতে পারেন না। কোমরে হাত দিতে বা পিঠ চুলকাতেও কষ্ট হয়। অন্যের সাহায্য নিয়েও হাত ওপরে তুলতে পারেন না। কিন্তু কাঁধে ব্যথার অন্য কারণগুলোয় সাধারণত রোগী কমপক্ষে অন্যের সাহায্য নিয়ে হাত ওপরে তুলতে পারেন। তবে পুঙ্খানুপুঙ্খ কারণ নির্ণয়ে শোল্ডারের এমআরআই করা হয়; যার মাধ্যমে ঠিক কোন স্থান আক্রান্ত, তা জানা যায়।
