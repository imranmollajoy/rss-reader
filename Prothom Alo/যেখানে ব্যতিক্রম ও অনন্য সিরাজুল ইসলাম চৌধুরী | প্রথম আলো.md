সিরাজুল ইসলাম চৌধুরী সাহিত্যের ছাত্র, কিন্তু সরাসরি সাহিত্য রচনার সংখ্যা বেশি নেই। এমনকি সাহিত্য বিষয়ে তাঁর রচনাও গতানুগতিক সমালোচনা অতিক্রম করে গদ্য সাহিত্যে বা প্রবন্ধ সাহিত্যে রূপ নিয়েছে।

কবিতার তুলনায় গদ্য রচনার ভুবন অপেক্ষাকৃত বিশাল ও দিগন্তবিস্তারী, ফলে গদ্য রচনার অর্থই যেমন সাহিত্য নয়, তেমনি সব গদ্য রচনাই সাহিত্য পদবাচ্য নয়, সে বিষয়ে নিশ্চিত। যেসব গদ্য রচনা সাহিত্য, সেখানেও কবিতার অনুরূপ মানের অনুরূপ নয়।

সিরাজুল ইসলাম চৌধুরীর গদ্য রচনার ক্ষেত্রে এটা অনেক বেশি উল্লেখযোগ্য এ কারণে যে তাঁর অধিকাংশ লেখা সমাজ, সংস্কৃতি ও রাজনীতি সম্পর্কযুক্ত, এখানে সিরাজুল ইসলাম চৌধুরীর হাতে যা উচ্চমানের সাহিত্য হয়েছে, অপর কোনো দুর্বল ক্ষমতাহীন লেখকের হাতে তা কখনো সাংবাদিকতা, পাঠ্যপুস্তক, গতানুগতিক সমালোচনা গ্রন্থ, বিষয়ভিত্তিক নোট বই হয়ে উঠতে পারে।

সিরাজুল ইসলাম চৌধুরী ব্যতিক্রম এখানেও এবং এ জন্য যে তাঁর বক্তব্যগুলো মৌলিক, সৃষ্টিশীল, প্রকাশশৈলী উচ্চ মানের শৈল্পিকতামণ্ডিত, অবশ্যম্ভাবী নিজস্ব রূপে, এরূপ দ্বিতীয় আর কোনো দৃষ্টান্ত এখানে নেই, এখনো নেই। সিরাজুল ইসলাম চৌধুরী সম্রাটের মতো তাঁর নিজস্ব ভুবনে, তাঁর এ অবস্থান এবং অর্জন এখনো বিকল্পহীন।
