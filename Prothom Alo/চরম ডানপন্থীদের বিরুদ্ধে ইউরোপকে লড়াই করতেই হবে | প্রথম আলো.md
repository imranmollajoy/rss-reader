ইউরোপীয় অনেকের ভ্রান্ত ধারণা হলো, ইইউ পার্লামেন্ট নির্বাচন নিতান্ত অমূলক। তাঁদের বিশ্বাস, এই নির্বাচনের আদতে কার্যকারিতা নেই।

সম্ভবত সে কারণে জাতীয় নির্বাচনের তুলনায় এই নির্বাচনে ভোটার উপস্থিতি অনেক কম থাকেন। যাঁরাওবা ভোট দিতে যান, তাঁদের মধ্যে অনেকে শুধু প্রতিবাদ হিসেবে শাসক দলগুলোর বিরুদ্ধে ভোট দিতে যান।

অবশ্য এর পরও ইইউ–পন্থী দলগুলো পরবর্তী পার্লামেন্টে সংখ্যাগরিষ্ঠতা পাচ্ছে। ইউরোপিয়ান কমিশনের প্রেসিডেন্ট উরসুলা ভন ডার লেনের নেতৃত্বে মধ্য-ডানপন্থী দল ইউরোপিয়ান পিপলস পার্টি (ইপিপি) আসলেই বেশির ভাগ আসনে জিতেছে।

লক্ষণীয় বিষয় হলো, ইউরোপের চরম ডানপন্থী দলগুলো গভীরভাবে বিভক্ত। তাদের কেউ কেউ পার্লামেন্টে প্রতিদ্বন্দ্বী দুটি পক্ষের কোনো একটিকে সমর্থন দিয়েছে, কেউ কেউ অন্য পক্ষকে সমর্থন দিয়েছে। কেউ আবার কোনো পক্ষের সঙ্গে নেই।

ইউক্রেন যুদ্ধ, অর্থনৈতিক নীতি, সমকামীদের অধিকার প্রশ্নে তাদের মধ্যে মতানৈক্য রয়েছে। সবচেয়ে গুরুত্বপূর্ণ বিষয় হলো, ইইউ ব্যবস্থায় কাজ করা উচিত হবে, নাকি এর বিরোধিতা করা দরকার, তা নিয়ে তাদের মধ্যে মতভেদ রয়েছে। তাদের ভেতরে থাকা এ ধরনের ফাটল তাদের প্রভাবকে সন্দেহাতীতভাবে কমিয়ে দিচ্ছে।
