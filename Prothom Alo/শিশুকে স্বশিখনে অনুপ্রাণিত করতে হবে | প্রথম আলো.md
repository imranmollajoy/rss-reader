শিক্ষাবিদ ও মনোবিজ্ঞানীদের কাছে শিশু নিয়ে কৌতূহলের অন্ত নেই। কীভাবে একজন শিশুর শিক্ষার ভিত মজবুত করা যায়। কীভাবে শিশুর কার্যকরী শিখন নিশ্চিত করা যায়। কোন পদ্ধতিতে ও কী শেখালে শিশুর শিখন ভালো হবে। প্রাচীনকাল থেকে আজ পর্যন্ত শিক্ষাবিদদের কাছে এগুলো গুরুত্বপূর্ণ বিষয়।

জন্মের পর মা-বাবা ও পরিবার-পরিজন শিশুর শিক্ষা নিয়ে চিন্তিত হয়ে পড়েন। শিশুর বুদ্ধি ধীরে ধীরে বিকশিত হতে থাকে। শিশু কথা বলতে শেখে, কোনো কিছু ধরতে শেখে, খেলতে শেখে। এগুলো যতটা চারপাশের মানুষ তাকে শেখায় তার চেয়ে সে নিজেই স্বতঃস্ফূর্তভাবে শেখে। এগুলো শেখা একদিনের বিষয় নয়। শিশু চারপাশের সবকিছু দেখে, অনুকরণ করে এবং শেখে।
