ঢাকা বিশ্ববিদ্যালয়, বাংলাদেশ প্রকৌশল বিশ্ববিদ্যালয় (বুয়েট), জাহাঙ্গীরনগর বিশ্ববিদ্যালয়, চট্টগ্রাম বিশ্ববিদ্যালয়, রাজশাহী বিশ্ববিদ্যালয়, জগন্নাথ বিশ্ববিদ্যালয়, বাংলাদেশ কৃষি বিশ্ববিদ্যালয়, খুলনা বিশ্ববিদ্যালয়, সিলেটের শাহজালাল বিজ্ঞান ও প্রযুক্তি বিশ্ববিদ্যালয়সহ বিভিন্ন বিশ্ববিদ্যালয় থেকে প্রথম আলোর প্রতিবেদক ও প্রতিনিধিরা জানিয়েছেন, গতকাল ওই সব বিশ্ববিদ্যালয়ে ক্লাস ও পরীক্ষা বন্ধ ছিল। দু-একটিতে নির্ধারিত পরীক্ষা হয়েছে। তবে আজ মঙ্গলবার থেকে তা-ও বন্ধ থাকবে।

বিশ্ববিদ্যালয় শিক্ষক সমিতি ফেডারেশনের সভাপতি অধ্যাপক মো. আখতারুল ইসলাম প্রথম আলোকে বলেন, কার্যক্রমে থাকা ৩৫টি বিশ্ববিদ্যালয়ে এই কর্মসূচি পালিত হয়েছে। উল্লেখ্য, দেশে এখন কার্যক্রমে থাকা সরকারি বিশ্ববিদ্যালয় ৫৫টি। সেখানে শিক্ষক রয়েছেন ১৬ হাজারের কিছু বেশি। কর্মকর্তা ও কর্মচারীর সংখ্যা ৩৪ হাজারের মতো।

ঢাকা বিশ্ববিদ্যালয়ে গতকাল সকাল থেকে সর্বাত্মক কর্মবিরতি পালিত হয়। ক্লাস ও পরীক্ষা বন্ধ ছিল। আগের দিন এক বিজ্ঞপ্তির মাধ্যমে অভ্যন্তরীণ পরীক্ষা স্থগিত করে বিশ্ববিদ্যালয়ের পরীক্ষা নিয়ন্ত্রকের দপ্তর। ঢাকা বিশ্ববিদ্যালয় ক্যাম্পাসে গতকাল সকালে দেখা যায়, ক্লাস, পরীক্ষার পাশাপাশি কেন্দ্রীয় গ্রন্থাগারও বন্ধ রাখা হয়েছে।
