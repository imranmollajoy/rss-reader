ইউরোর ইতিহাসে তৃতীয় দ্রুততম এবং বড় টুর্নামেন্টে বেলজিয়াম জাতীয় দলের হয়ে দ্রুততম এই গোলের পরও আরও অনেক সুযোগ পেয়েছে ডমিনিকো তেদেস্কোর দল। কিন্তু শেষ পর্যন্ত রোমানিয়ার বিপক্ষে বেলজিয়ামের জয়ের ব্যবধান ২-০। ম্যাচের শুরুতে ইউরি টিয়েলম্যানসের সেই গোলের পর ৮০মিনিটে দ্বিতীয় গোলটি বেলজিয়াম অধিনায়ক কেভিন ডি ব্রুইনার।

বেলজিয়াম আরও একবার গোল উদযাপন করেছে। ৬৩ মিনিটে ডি ব্রুইনার ডিফেন্সচেরা পাস ধরে বল জালে পাঠিয়ে উদ্‌যাপন সেরে নিয়েছিলেন বেলজিয়াম স্ট্রাইকার রোমেলু লুকাকু। কিন্তু ভিএআর প্রযুক্তিতে দেখা যায় লুকাকু অফসাইড ছিলেন। গোলটি বাতিল হয়। স্লোভাকিয়ার বিপক্ষে ম্যাচেও অফসাইডের কারণে লুকাকুর একটি গোল বাতিল হয়।

লুকাকু জড়িয়ে আছেন বেলজিয়ামের প্রথম গোলেও। জেরেমি ডকুর পাস পেয়ে কিক নেওয়ার জন্য বলটা টিয়েলম্যানসের সামনে ঠেলে দিয়েছিলেন লুকাকু। ১৮ গজ দূর থেকে জোরাল মাপা শটে গোল করতে ভুল করেননি টিয়েলম্যানস। পুরো ম্যাচেই বেলজিয়ামের এই তিন খেলোয়াড় রোমানিয়ার রক্ষণকে ব্যতিব্যস্ত রেখেছিলেন। আর পেছন থেকে পাসে পাসে কলকাঠি নেড়েছেন ডি ব্রুইনা।
