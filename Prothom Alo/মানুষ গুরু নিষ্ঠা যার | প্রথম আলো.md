তাঁর আন্তরিক প্রত্যাশা ছিল বিশেষ করে প্রধান নির্বাহী পদে বাঙালিদের অবস্থান সুদৃঢ় হোক। তিনি মনে করতেন দেশের জন্য এটি দরকার, যাতে এ দেশের ব্যবসা-বাণিজ্যের বাজারের অন্তর্নিহিত বৈশিষ্ট্যগুলো বহির্বিশ্বের কাছে দেশীয় নির্বাহীরা কার্যকরভাবে উপস্থাপন করে একটি ‘উইন উইন’ পরিস্থিতি নিশ্চিত করতে পারেন। তাঁর এই দৃষ্টিভঙ্গি বাংলাদেশে আজ অনেক ক্ষেত্রেই বাস্তবতা পেয়েছে।

ব্যাংকিং সূত্রে ব্যক্তিগতভাবে লতিফুর রহমানের সঙ্গে আমার পরিচয় দুই দশকেরও বেশি আগে। ব্যবসায়িক প্রতিনিধিদলের সদস্য হিসেবে বেশ কয়েকবার তাঁর সঙ্গে আমার বাংলাদেশের বাইরে যাওয়ার সুযোগ হয়েছে। সেই সুবাদে তাঁকে খুব নিবিড়ভাবে প্রত্যক্ষ করার এবং বিমানে পাশাপাশি বসে বিভিন্ন বিষয়ে আলাপচারিতার সুযোগ হয়েছে। সেখান থেকে আমার মনে হয়েছে, তিনি ছিলেন মানবিক মূল্যবোধে পূর্ণ একজন মানুষ। পেশাদার জীবনে প্রাথমিক পর্যায়ে পরিচয়ের পর থেকে পরিণত বয়স পর্যন্ত তাঁর কাছ থেকে একই রকম আচরণ, উৎসাহ, উদ্দীপনা ও পরামর্শ পেয়েছি।

দুটি ভ্রমণের কথা বিশেষভাবে না বললেই নয়। এর একটি ছিল চায়না এক্সপো সাংহাইতে, খুব সম্ভবত ২০১০ সালে। সেখানে দেখেছি কীভাবে লতিফুর রহমান মানুষের সঙ্গে মিশে গেছেন। তাঁর ব্যক্তিত্ব ছিল সবাইকে আপন করে নেওয়ার। বিভিন্ন দেশের অভ্যাগত ব্যক্তিদের সামনে বাংলাদেশকে উপযুক্ত মর্যাদার সঙ্গে উপস্থাপনের ব্যাপারে তিনি ছিলেন অগ্রগণ্য। নতুন উদ্ভাবিত কারিগরি কৌশলের ব্যাপারে তাঁর আগ্রহ ছিল অপরিসীম। সাংহাইতে এক্সপোর যেখানেই তিনি গেছেন, তাঁকে সবকিছু খুঁটিয়ে খুঁটিয়ে দেখতে এবং প্রশ্ন করে জেনে নিতে দেখেছি।
