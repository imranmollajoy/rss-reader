ঢাকা-সিলেট মহাসড়কের নারায়ণগঞ্জ অংশে ১২ কিলোমিটারজুড়ে যানজট তৈরি হয়েছে। দুপুরের পর থেকেই এই এলাকায় যানজটে ভোগান্তিতে পড়েছে দেশের উত্তর-পূর্বাঞ্চলের ঘরমুখী মানুষেরা। এ ছাড়া দিনভর যানজট ছিল ঢাকা-মদনপুর বাইপাস (এশিয়ান হাইওয়ে) সড়কের ১৫ কিলোমিটারজুড়ে।

আজ শুক্রবার রাত ১০টার দিকে শেষ খবর পাওয়া পর্যন্ত মহাসড়কের প্রায় ৯ কিলোমিটারজুড়ে যানজট ছিল।

এর আগে আজ বিকেলে সরেজমিন ঢাকা-সিলেট মহাসড়কের কাঁচপুর সেতু থেকে ভুলতা চৌরাস্তা পর্যন্ত তীব্র যানজট দেখা গেছে। কোনো কোনো যানবাহনের চালক ও যাত্রীরা বলছেন, মাত্র ১২ কিলোমিটার সড়ক পেরোতে ৩ থেকে সাড়ে ৩ ঘণ্টা পর্যন্ত সময় লেগেছে। ঈদযাত্রায় এমন যানজটের ফলে বিরক্ত যাত্রীরা। জৈষ্ঠ্যের গরমে ঘণ্টার পর ঘণ্টা যানজটে আটকে থেকে বেশি কষ্ট পেয়েছেন নারী, শিশু ও বৃদ্ধরা। হাইওয়ে পুলিশ বলছে, ভোগান্তিহীন ঈদযাত্রা নিশ্চিত করতে তারা চেষ্টা করছে।
