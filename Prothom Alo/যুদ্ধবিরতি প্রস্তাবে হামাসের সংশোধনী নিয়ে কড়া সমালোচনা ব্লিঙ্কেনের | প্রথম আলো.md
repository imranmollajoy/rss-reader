মার্কিন পররাষ্ট্রমন্ত্রী অ্যান্টনি ব্লিঙ্কেন বলেছেন, গাজায় যুদ্ধবিরতির জন্য যুক্তরাষ্ট্রের প্রস্তাবে হামাস যে সংশোধনী দিয়েছে, তার কয়েকটি বাস্তবায়ন করার মতো নয়। তবে যুদ্ধবিরতি চুক্তিতে পৌঁছানোর প্রচেষ্টা চালিয়ে যাওয়া হচ্ছে।

গতকাল বুধবার দোহায় কাতারের প্রধানমন্ত্রী শেখ মোহাম্মদ বিন আবদুল রহমান বিন জসিম আল থানির সঙ্গে যৌথ সংবাদ সম্মেলনে ব্লিঙ্কেন এসব কথা বলেন। তিনি মনে করেন, যুদ্ধবিরতি প্রস্তাবটি নিয়ে হামাস যে ধরনের প্রতিক্রিয়া জানিয়েছে, তাতে গাজায় যুদ্ধ চলতে থাকবে।

গত মাসের শেষের দিকে যুক্তরাষ্ট্র যুদ্ধবিরতি পরিকল্পনাটি উপস্থাপন করেছে। তারা বলছে, এ প্রস্তাব বাস্তবায়নের মধ্য দিয়ে গাজায় একটি ‘স্থায়ী’ যুদ্ধবিরতি কার্যকর সম্ভব হবে।

বুধবার ব্লিঙ্কেন বলেন, ‘আলোচনার টেবিলে থাকা প্রস্তাবটিতে অনেকগুলো জায়গায় পরিবর্তন চায় হামাস। গত রাতে মিসরের সহকর্মীদের (মিসরের প্রতিনিধি) সঙ্গে পরিবর্তনের বিষয়ে আলোচনা করেছি। আর আজ প্রধানমন্ত্রীর সঙ্গে (কাতারের প্রধানমন্ত্রী) আলোচনা হলো। হামাসের কিছু পরিবর্তন কার্যকরের উপযোগী। কয়েকটি উপযোগী নয়।’  
