দ্বিতীয়ত, ইয়েন সস্তা হওয়ার কারণে রেকর্ড সংখ্যক মানুষ জাপানে বেড়াতে যেতে আগ্রহী হয়েছেন। ডলার বিক্রি করে যেহেতু বেশি ইয়েন পাওয়া যাচ্ছে, তাই জাপানে কম অর্থ খরচ করেই ভ্রমণ করা যাচ্ছে। কেবল গত মার্চ মাসেই ৩১ লাখ বিদেশি জাপান ভ্রমণ করেছেন। এই পর্যটকেরা জাপানে অর্থ ব্যয় করেছেন, ফলে স্থানীয় ব্যবসা চাঙা হয়েছে।

তবে জাপানের সমস্যাও হচ্ছে। দুর্বল ইয়েনের কারণে আমদানি খরচ বেশ অনেকটা বেড়েছে। বিশেষ করে খাদ্য ও জ্বালানি আমদানির খরচ। ফলে সাধারণ মানুষের সংসার খরচ বেড়ে গেছে।

আবার জাপানের অনেক কোম্পানি বিদেশে উল্লেখযোগ্য পরিমাণ কার্যক্রম চালায়। ফলে দুর্বল ইয়েনের কারণে রপ্তানিতে যে সুবিধা পাওয়া যাচ্ছে, সেই সুবিধা থেকে এসব কোম্পানি বঞ্চিত হচ্ছে। এসব কোম্পানির বেশির ভাগই আবার বেশ বড় বড় প্রতিষ্ঠান।

জাপানি মুদ্রার বিনিময় হার খুব বেশি কমে যাওয়ার বিষয়টি নিয়ে জাপানি কর্তকর্তারা অনেকবারই তাঁদের উদ্বেগ প্রকাশ করেছেন। তাঁরা এমন ইঙ্গিত দিয়েছেন যে বাজারে হস্তক্ষেপ করতে কর্তৃপক্ষ প্রস্তুত। মূলত দুটি কাজ তাঁরা করতে পারেন—বাজার থেকে ইয়েন কিনে দাম বাড়ানো অথবা সুদের হার বাড়িয়ে দেওয়া। কোন পথে তাঁরা হাঁটবেন, তা অবশ্য এখনো পরিষ্কার নয়।
