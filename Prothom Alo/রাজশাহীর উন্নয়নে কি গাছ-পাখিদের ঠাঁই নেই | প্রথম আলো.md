সাম্প্রতিক কালে আমরা যে পরিবেশগত চ্যালেঞ্জের মুখোমুখি হচ্ছি, তা মোকাবিলায় নিছক লোকদেখানো পদক্ষেপ ও উদাসীন প্রচেষ্টাই যথেষ্ট হবে না; প্রকৃত টেকসই উন্নয়নের জন্য প্রয়োজন যথার্থ পরিকল্পনা, দায়িত্বশীল সিদ্ধান্ত গ্রহণ ও একটি সামগ্রিক কর্মপন্থা, যা পরিবেশ সুরক্ষার বিভিন্ন দিক ও পরিবেশগত জাতীয় ও আন্তর্জাতিক নীতি গুরুত্বসহকারে অন্তর্ভুক্ত করে।

নাগরিক উন্নয়নের জন্য ইট–পাথর–সুরকির প্রতি আমাদের অতিরিক্ত আকর্ষণ কমিয়ে প্রকৃতি ও পরিবেশের প্রতি বেশি নজর দেওয়া এখন সময়ের দাবি। কেননা, আগামী প্রজন্মের জন্য একটি টেকসই ভবিষ্যৎ তৈরি করার জন্য আমরা প্রতিশ্রুতিবদ্ধ।

দিন শেষে আমরা প্রত্যেকেই উন্নয়ন চাই। তবে সেটি হোক প্রকৃতিকে ভালোবেসে, গাছকে বাঁচিয়ে এবং পাখির ঘর রক্ষা করে। অন্যথায় কেটে ফেলা গাছগুলোর শরীরের বাকল তুলে যেভাবে কালি দিয়ে বিনা অপরাধে মৃত্যুদণ্ডাদেশ দেওয়া হচ্ছে, আমাদের আগামী প্রজন্ম তেমনি আমাদের বুকে নামফলক ঝুলিয়ে লিখে রাখবে, ‘তুমি অপরাধী, তুমি গাছ নিধনকারী’।
