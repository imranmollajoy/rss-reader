বাবুল আক্তারের বরাত দিয়ে তাঁর কলেজের শিক্ষক মোস্তাফিজুর রহমান মুঠোফোনে প্রথম আলোকে বলেন, কলেজটি নিয়ে আরেক অধ্যক্ষ সাইদুল ইসলামের সঙ্গে বিরোধ চলছে। এ নিয়ে একাধিক মামলাও চলমান। আজ একটি মামলাসংক্রান্ত কাজে আদালতে গিয়েছিলেন বাবুল আক্তার।

মোস্তাফিজুর রহমান বলেন, আদালতের কাজ শেষে মোটরসাইকেলে গুরুদাসপুরে ফিরছিলেন বাবুল আক্তার ও তাঁর মোটরসাইকেলের চালক শাকিব হোসেন। নাটোর শহরের অদূরে হাচেনের আমবাগানে আসামাত্রই দুটি সিএনজিচালিত অটোরিকশায় থাকা পাঁচ থেকে সাত সন্ত্রাসী তাঁদের মোটরসাইকেলের গতিরোধ করে। একপর্যায়ে সন্ত্রাসীদের হাতে থাকা হাতুড়ি, পাইপ ও লোহার রড দিয়ে তাঁদের দুজনকে বেধড়ক পেটাতে থাকে। প্রাণ বাঁচাতে অধ্যক্ষ স্থানীয় একটি বাড়িতে আশ্রয় নিয়ে ৯৯৯–এ ফোন দিলে কিছুক্ষণ পর ঘটনাস্থলে পুলিশ পৌঁছে। এই ফাঁকে পালিয়ে যায় সন্ত্রাসীরা।
