দেশের সড়ক যোগাযোগব্যবস্থার প্রভূত উন্নয়ন হয়েছে, তাতে কোনো সন্দেহ নেই। প্রত্যন্ত অঞ্চল পর্যন্ত নতুন নতুন সড়ক হয়েছে, সংস্কার করা হয়েছে অনেক সড়কও। অনেক সময় এসব সড়কের কাজের মান নিয়ে প্রশ্ন ওঠে। সড়ক নির্মাণের ক্ষেত্রে আরেকটি বড় সমস্যা হচ্ছে, কাজে ধীরগতি। কিশোরগঞ্জের করিমগঞ্জ উপজেলায় একটি সড়ক নির্মাণকাজের ক্ষেত্রে তেমনটি দেখা যাচ্ছে। চার বছরের বেশি সময় আগে রাস্তাটির কাজ শুরু করা হলেও এখনো শেষ হয়নি। একটি সড়কের নির্মাণকাজ এত দিনেও শেষ না হওয়াটা খুবই দুঃখজনক।

করিমগঞ্জ-চামড়া আঞ্চলিক মহাসড়কটি কয়েকটি উপজেলার মধ্যে যোগাযোগের অন্যতম মাধ্যম। হবিগঞ্জের আজমিরীগঞ্জ, বানিয়াচং, নেত্রকোনার খালিয়াজুরী, সুনামগঞ্জের শাল্লা, দিরাই, শামারচর ও কিশোরগঞ্জের ইটনা, মিঠামইনের মানুষজন এ সড়ক দিয়ে চলাচল করেন। এ ছাড়া হাওরাঞ্চলসহ বিভিন্ন জায়গা থেকে চামড়া বন্দর হয়ে দেশের বিভিন্ন অঞ্চলে বিপুল পরিমাণ ধান, কয়লা, পাথর, বালু আনা-নেওয়া হয়। কিন্তু সড়কের নির্মাণকাজ ফেলে রাখায় সেখানে চরম ভোগান্তি তৈরি হয়েছে।
