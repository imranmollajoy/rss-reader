২০২০ সালে পুলিশ সদর দপ্তর পুলিশ বাহিনীতে সংস্কারের একটি উদ্যোগ নেয়। সেখানে ‘রূপকল্প ২০২১ ও রূপকল্প ২০৪১ বাস্তবায়ন’ ও ‘জনগণের পুলিশ’ গঠনে নিয়োগ, পদোন্নতি, বদলি, ছুটি, আবাসন, চিকিৎসা, সন্তানদের শিক্ষা, আচরণ, দুর্নীতি ও নারী সদস্যদের সমস্যা সমাধানে একটি গবেষণা করা হয়।

গবেষণায় পুলিশের স্বাস্থ্য ও কল্যাণে ১৩ ধরনের মতামত দেন এতে অংশ নেওয়া পুলিশ সদস্যরা। সেখানে স্বাস্থ্যসম্মত থাকা–খাওয়ার ব্যবস্থা, কর্মঘণ্টা নির্ধারণ ও ওভারটাইম ভাতা প্রদান, বার্ষিক ছুটি বাড়ানো, শহীদ পুলিশ সদস্যদের পরিবারের জন্য আজীবন রেশন–ব্যবস্থা চালু, রোগতত্ত্ব ইউনিট তৈরি, চিকিৎসাব্যবস্থার আধুনিকায়ন, শারীরিক ও মানসিক সুস্থতা নিশ্চিতকরণের মতো বিষয়গুলো উঠে এসেছে।

গবেষণায় উঠে এসেছে পুলিশের শারীরিক ও মানসিক স্বাস্থ্যের দুরবস্থার চিত্রও। এর পরিপ্রেক্ষিতে গবেষণায় চিকিৎসাব্যবস্থার আধুনিকায়ন এবং শারীরিক ও মানসিক স্বাস্থ্য নিশ্চিত করতে ১৩টি প্রস্তাব করা হয়। উল্লেখযোগ্য প্রস্তাবের মধ্যে ছিল ২৪ ঘণ্টায় তিন শিফটে আট ঘণ্টা কর্মঘণ্টা নির্দিষ্ট করা, স্বাস্থ্যসেবা নিশ্চিত করতে ছুটি, বিনোদন, খেলাধুলার সময় নির্দিষ্ট করা।
