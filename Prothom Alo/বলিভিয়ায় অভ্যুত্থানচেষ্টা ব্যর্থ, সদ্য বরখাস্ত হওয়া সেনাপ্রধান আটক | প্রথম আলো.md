রাজধানী লাপাজের ঐতিহাসিক সেন্ট্রাল প্লাজা মুরিলো চত্বরে গতকাল জড়ো হতে থাকেন সেনাসদস্যরা। এ সময় তাঁদের সঙ্গে ট্যাংকসহ অন্যান্য সাঁজোয়া যানও ছিল। এই চত্বরে বলিভিয়ার প্রেসিডেন্টের বাসভবন ও কংগ্রেস ভবন রয়েছে। প্রত্যক্ষদর্শীরা রয়টার্সকে জানান, অভিযানের একপর্যায়ে একটি ট্যাংক প্রেসিডেন্টের বাসভবনের ধাতব ফটক ভেঙে ফেলার চেষ্টা চালায়।

সেনারা যখন প্লাজা মুরিলো চত্বরে ট্যাংক ও সাঁজোয়া যান নিয়ে জড়ো হন, তখন নিজের বাসভবনেই ছিলেন প্রেসিডেন্ট লুইস আর্চি। প্রেসিডেন্ট প্রাসাদ থেকে তিনি এক বার্তায় বলেন, ‘দেশ আজ অভ্যুত্থান প্রচেষ্টার মুখোমুখি হয়েছে। আবারও বলিভিয়ার গণতন্ত্রকে কাটছাঁট করার স্বার্থের মুখে পড়েছে আমাদের দেশ।’
