পুলিশ ও স্থানীয় সূত্রে জানা গেছে, আজ সকাল আটটার দিকে হৃদয় মিয়াকে দুই তরুণ বাড়ি থেকে ডেকে নিয়ে যান। সকাল ১০টার দিকে উপজেলা স্বাস্থ্য কমপ্লেক্সের সামনে তাঁকে রক্তাক্ত অবস্থায় পাওয়া যায়। উপজেলা স্বাস্থ্য কমপ্লেক্স হৃদয় মিয়ার বাড়ি থেকে আধা কিলোমিটার দূরে। খবর পেয়ে স্বজনেরা তাঁকে চিকিৎসকদের পরামর্শে ওই স্বাস্থ্য কমপ্লেক্স থেকে ঢাকায় নিয়ে যাচ্ছিলেন। ঢাকা নেওয়ার পথে দুপুর ১২টার দিকে তিনি মারা যান। পুলিশ তাঁর লাশ উদ্ধার করে থানায় নিয়ে যায়।

হৃদয় মিয়ার মামা জাহাঙ্গীর মুন্সী প্রথম আলোকে বলেন, ‘আমার ভাগনেকে পরিকল্পিতভাবে খুন করা হয়েছে। আমার ভাগনের পেটের দুই পাশে ও গলায় ছুরিকাঘাত করা হয়েছে। এ ঘটনায় চার থেকে পাঁচজন জড়িত থাকতে পারে। তাদের দ্রুত গ্রেপ্তার করতে হবে।’
