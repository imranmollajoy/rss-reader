পাসপোর্ট অফিস মানেই দালালের দৌরাত্ম্য। এমন ভ্রান্ত ধারণা থেকে আমাদের বেরিয়ে আসতে হবে। কেননা বিনা হয়রানি ও অতিরিক্ত খরচ কমিয়ে আনতে সবার আগে নাগরিক সচেতনতা দরকার।

সম্প্রতি পাসপোর্ট গ্রাহকের সংখ্যা যেমন বাড়ছে, তেমনি দালালের চক্রান্তও ভিন্ন রূপ নিচ্ছে। মনে রাখতে হবে, যত ঝামেলা অফিসের বাইরে। ধারণা করা হয়, পাসপোর্ট খাত দেশের সবচেয়ে দুর্নীতিগ্রস্ত সেবা খাতগুলোর অন্যতম। কিন্তু এখানে নাগরিক সচেতনতার অভাবও আছে।

আমরা নিজেরাই ধরে নিয়েছি পাসপোর্ট অফিস মানেই হয়রানি, টাকা ও ভোগান্তির জায়গা। সেসবের অস্তিত্ব থাকলেও আপনাকে হতে হবে সচেতন নাগরিক। দালাল না ধরেই বা হয়রানি এড়িয়েই করতে পারবেন পাসপোর্ট।

সাধারণত বিভিন্ন গ্রাম থেকে সাধারণ লোকজন পাসপোর্ট করাতে আসেন জেলা শহরে। তাঁদের বেশির ভাগই পাসপোর্ট তৈরির কার্যক্রম সম্পর্কে ন্যূনতম অবগত। পাসপোর্ট করাতে কী কী কাগজ লাগে বা কী করতে হয়, তা তাঁদের কম জানা।
