একজন সংসদ সদস্য মারা গেলে জাতীয় সংসদের পরবর্তী অধিবেশনে তাঁর ওপর শোক প্রস্তাব নেওয়া আমাদের সংসদীয় রীতি। সংবাদমাধ্যমের খবর অনুযায়ী ঝিনাইদহ–৪ আসনের সংসদ সদস্য আনোয়ারুল আজীম গত ১৩ মে কলকাতায় খুন হলেও তাঁকে নিয়ে কোনো শোক প্রস্তাব নেওয়া হয়নি। কারণ, তিনি যে কলকাতায় খুন হয়েছেন, আইনশৃঙ্খলা রক্ষাকারী বাহিনী তার কোনো প্রমাণ এখনো খুঁজে বের করতে পারেনি।

খুনিরা আনোয়ারুল আজীমকে খুন করে তাঁর লাশ টুকরা টুকরা করেছে, হাড় ও মাংস আলাদা করেছে, পরে বিভিন্ন স্থানে সেই টুকরা ফেলে দিয়েছে, যাতে তাঁর দেহাবশেষ কেউ খুঁজে না পান। যেই ভবনে আনোয়ারুল খুন হয়েছেন, সেই ভবনের সেপটিক ট্যাংক থেকে কিছু মাংসের টুকরা উদ্ধার করা হয়। সেখানকার সিআইডি ওই টুকরাগুলো ফরেনসিক পরীক্ষার জন্য পাঠিয়েছিল।

প্রাথমিকভাবে জানা গেছে, পচে যাওয়া ওই মাংসের টুকরাগুলো মানবদেহের। কিন্তু তা যে আনোয়ারুলের, এখনো নিশ্চিত হওয়া যায়নি। জাতীয় সংসদে শোক প্রস্তাব নেওয়ার আগে তিনি যে মারা গেছেন কিংবা খুন হয়েছেন, তার প্রামাণিক তথ্য থাকতে হবে।
