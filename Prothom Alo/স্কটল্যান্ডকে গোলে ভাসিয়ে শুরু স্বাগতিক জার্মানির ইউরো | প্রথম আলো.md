জার্মানি তিনবারের ইউরো চ্যাম্পিয়ন। অন্যদিকে স্কটল্যান্ড এর আগে ইউরো খেলেছেই মাত্র তিনবার। শক্তিতে দুই দলের ব্যবধান প্রায় আকাশ-পাতাল। সেটা ফুটে উঠল আজ মিউনিখে ২০২৪ ইউরোর উদ্বোধনী ম্যাচেও।

মিউনিখে দশম মিনিটেই স্কটল্যান্ডের জালে প্রথম গোলটা দিয়ে দিল জার্মানি, ১৯ মিনিটে দ্বিতীয়টি, তারপর বিরতির বাঁশি বাজার আগে তিন নম্বর গোল। স্কটল্যান্ড ম্যাচ থেকে ছিটকে গেল আসলে প্রথমার্ধেই ওই তিন গোল খেয়ে। এই ম্যাচের ভাগ্য নির্ধারিত হয়ে গিয়েছিল তখনই। বাকি ছিল আনুষ্ঠানিকতা। আরও ৪৫ মিনিট পর সেই আনুষ্ঠানিকতা যখন শেষ হলো, ম্যাচের স্কোর লাইন জার্মানি ৫ : ১ স্কটল্যান্ড। স্কটল্যান্ডকে গোলে ভাসিয়েই শুরু হলো তিনবারের চ্যাম্পিয়নদের ইউরো অভিযান।
