কারিগরি ও অকারিগরি কারণে অনেক সময় ভুতুড়ে বিলের ঘটনা ঘটতে পারে বলে জানিয়েছেন বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ। তিনি বলেন, বিদ্যুৎ বিল যাতে যথাযথ হয়, সে বিষয়ে বিভিন্ন পদক্ষেপ নেওয়া হয়েছে।

আজ বৃহস্পতিবার বিকেলে জাতীয় সংসদে আওয়ামী লীগের সংসদ সদস্য মামুনুর রশীদের প্রশ্নের জবাবে নসরুল হামিদ এ তথ্য জানান। স্পিকার শিরীন শারমিন চৌধুরীর সভাপতিত্বে সংসদের বৈঠকের শুরুতে প্রশ্নোত্তর টেবিলে উত্থাপন করা হয়।

নসরুল হামিদ বলেন, সারা দেশে বিদ্যুৎ সরবরাহের লক্ষ্যে বিদ্যুৎ বিভাগের আওতাধীন ২টি বিদ্যুৎ বিতরণকারী সংস্থা এবং ৪টি কোম্পানি রয়েছে। ৬টি বিদ্যুৎ বিতরণকারী সংস্থা ও কোম্পানির মোট গ্রাহক ৪ কোটি ৭১ লাখ। ভুতুড়ে বা অস্বাভাবিক বিল রোধে অগ্রাধিকারভিত্তিতে প্রি-পেইড বা স্মার্ট প্রি-পেইড মিটার স্থাপনসহ বিভিন্ন উদ্যোগ নেওয়ার কথা সংসদকে জানান প্রতিমন্ত্রী।
