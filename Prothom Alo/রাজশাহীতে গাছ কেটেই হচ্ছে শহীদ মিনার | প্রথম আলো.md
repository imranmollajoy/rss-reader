খবর পেয়ে এসেছিলেন পরিবেশ নিয়ে কাজ করা সংস্থা বারসিকের গবেষক শহিদুল ইসলাম। তিনি বলেন, ‘অনেক সময় বলা হয়, বড় গাছ কেটে ছোট গাছ বেশি করে লাগিয়ে দেওয়া হবে। এতে সমস্যার সমাধান হয় না। একটা বড় গাছ যেভাবে পরিবেশের ভারসাম্য রক্ষায় কাজ করতে পারে, ছোট গাছ পারে না। তাই আমরা এখনো দাবি করছি, যে কয়েকটি বড় গাছ আগের, সেগুলো যেন আর কাটা না হয়।’

জেলা পরিষদ পাঁচটি গাছ বিক্রি করেছে মাত্র ১ লাখ ৭১ হাজার টাকায়। পরিবেশবাদীরা অভিযোগ তুলেছেন, গাছের মূল্য নির্ধারণেও আছে শুভংকরের ফাঁকি। পাঁচটি গাছের মধ্যে শতবর্ষী একটি কড়ইগাছের দামই দুই লাখ টাকা হবে। এত কম টাকায় গাছ বিক্রির এমন তোড়জোড় তদন্ত করে দেখার দাবি জানিয়েছেন তাঁরা।

গাছগুলোর মূল্য নির্ধারণ করে দিয়েছে সামাজিক বন বিভাগের বিভাগীয় কার্যালয়। জানতে চাইলে বিভাগীয় বন কর্মকর্তা রফিকুজ্জামান শাহ বলেন, ‘আমাদের প্রতিনিধি সরেজমিনে গাছ দেখে মূল্য নির্ধারণ করেছে।’ প্রতিশ্রুতি দিয়েও কথা না রাখার বিষয়ে জেলা পরিষদের চেয়ারম্যানের বক্তব্য পাওয়া যায়নি।
