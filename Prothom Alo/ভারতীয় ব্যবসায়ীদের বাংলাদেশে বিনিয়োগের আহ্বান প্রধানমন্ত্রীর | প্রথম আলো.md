বাংলাদেশ ১০০টি বিশেষ অর্থনৈতিক অঞ্চল গড়ে তুলছে উল্লেখ করে শেখ হাসিনা সিইওদের বলেন, তাঁরা এটা ব্যবহার করতে পারেন এবং সেখানে বিনিয়োগ করতে পারেন। বৈঠকে অংশ নেওয়া সিইওরাও বাংলাদেশে বিনিয়োগ করতে চান এবং বাংলাদেশের সঙ্গে ব্যবসা করতে চান।

সালমান এফ রহমান সাংবাদিকদের বলেন, বাংলাদেশে যাঁরা ব্যবসা করছেন, তাঁরা তাঁদের ব্যবসা সম্প্রসারণে আগ্রহী। সিআইআইয়ের পক্ষের সিইওরা প্রধানমন্ত্রীকে বলেন, তাঁরা এফবিসিসিআইয়ের সঙ্গে যৌথভাবে বাংলাদেশের বিভিন্ন খাতে কাজ করতে চান। এ ক্ষেত্রে তাঁরা বিশেষ করে কৃষি, আইটি ও লজিস্টিক খাতে যৌথভাবে কাজ করার উপায় খুঁজে বের করার ওপরও গুরুত্বারোপ করেন।

সিআইআইয়ের সিইওরা ভারতের বিভিন্ন খাতে বিশেষ করে আইটি খাতে তাঁদের সাফল্য তুলে ধরেন এবং ব্যবসা সম্প্রসারণে বাংলাদেশে সেই সাফল্যের পুনরাবৃত্তি করতে চান। বাংলাদেশের ব্যবসায়ীরা নিজ দেশে বিরাজমান সুযোগ-সুবিধার কথা তুলে ধরে বাংলাদেশের ব্যবসায়িক বিষয়গুলো নিয়েও আলোচনা করেন।
