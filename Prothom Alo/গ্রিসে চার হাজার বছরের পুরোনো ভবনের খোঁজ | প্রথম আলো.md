গ্রিসে চার হাজার বছরের পুরোনো বড় ও গোলাকার একটি পাথরের ভবন খুঁজে পাওয়া গেছে। ক্রিট দ্বীপে পাহাড়ের ওপর পাওয়া এই ভবন নিয়ে এখন সেখানকার প্রত্নতাত্ত্বিকেরা ধাঁধায় পড়েছেন। এই ভবনের কারণে সেখানে নতুন বিমানবন্দর তৈরির কাজ বাধাগ্রস্ত হচ্ছে। গ্রিসের সংস্কৃতিমন্ত্রী গত মঙ্গলবার জানান, যে কাঠামোটি পাওয়া গেছে, তা অনন্য। এটি ক্রিটের মিনোয়ান সভ্যতার একটি নিদর্শন। মিনোয়ানরা তাদের জমকালো প্রাসাদ, চটকদার শিল্প ও রহস্যময় লিখনপদ্ধতির জন্য বিখ্যাত। যে ভবনের সন্ধান পাওয়া গেছে, সেটি ওপর থেকে দেখলে একটি গাড়ির চাকার মতো মনে হয়। এটি মূলত গোলকধাঁধাটির ধ্বংসাবশেষ। ১ হাজার ৮০০ বর্গমিটার আকারের ভবনটি প্রত্নতাত্ত্বিকদের সাম্প্রতিক খননের সময় প্রকাশ্যে এসেছে।
