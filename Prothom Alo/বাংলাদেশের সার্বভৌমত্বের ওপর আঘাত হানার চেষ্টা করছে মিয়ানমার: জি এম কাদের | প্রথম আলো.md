জাতীয় সংসদের বিরোধীদলীয় নেতা ও জাতীয় পার্টির চেয়ারম্যান জি এম কাদের বলেছেন, বাংলাদেশের সেন্ট মার্টিনে মিয়ানমার যুদ্ধজাহাজ নিয়ে এসে বাংলাদেশের সার্বভৌমত্বের ওপর আঘাত হানার চেষ্টা করছে। এতে ওই এলাকার মানুষ চরম নিরাপত্তাহীনতায় ভুগছে। এটি সত্যিই দুঃখজনক।

শনিবার বিকেলে ঈদ উপলক্ষে চার দিনের সফরে রংপুরে আসেন জি এম কাদের। পরে সার্কিট হাউসে তিনি সাংবাদিকদের সঙ্গে আলাপ করেন।

জি এম কাদের বলেন, ‘এর আগে বিপুলসংখ্যক রোহিঙ্গাকে বাংলাদেশে ঠেলে দেওয়া হয়েছে। সরকার মানবতা দেখিয়ে সেই বোঝা ঘাড়ে নিয়েছে। বর্তমানে তাদের বাধা দেওয়ার চেষ্টা করা হোক। আমাদের সার্বভৌমত্ব রক্ষা করা দায়িত্ব। সংসদ চালু থাকলে এটি কেন হচ্ছে, আমি প্রশ্ন করতাম।’
