প্রশ্ন হলো, ১৫–১৬ বছর বয়সী একেকটা গাছের বিকল্প কি সদ্য রোপিত চারাগাছ হতে পারে? গাছ লাগানোর কয়েক বছরের মধ্যেই যদি সেই গাছ কাটতে হয়, তাহলে গাছ লাগানোর অর্থ কী? একটা বড় গাছ যে পরিমাণ অক্সিজেন উৎপাদন করতে পারে, পরিবেশকে যতটা শীতল করতে পারে, পাখিসহ অন্যান্য প্রাণীর আশ্রয়স্থল হয়ে উঠতে পারে, তার বিকল্প কি চারাগাছ হতে পারে?

আমরা মনে করি, সামাজিক বনায়নের এই নীতি থেকে বন বিভাগের বেরিয়ে আসা দরকার। এ রকম মুনাফাকেন্দ্রিক নীতি শেষ পর্যন্ত পরিবেশের জন্য ক্ষতিকর দ্রুত বর্ধনশীল গাছ লাগানোর দিকে নিয়ে যায়। পরিবেশ, প্রকৃতি ও বাস্তুসংস্থানের কথা চিন্তা করে সামাজিক বনায়নের ক্ষেত্র দেশীয় ঔষধি, বনজ ও ফলদ গাছ লাগানো প্রয়োজন। তাতে করে গাছ না কেটে উপকারভোগী ও বন বিভাগ দুই–ই লাভবান হতে পারে।
