গুরুত্বপূর্ণ পার্লামেন্ট নির্বাচনের প্রথম ধাপের জন্য আজ শনিবার থেকেই বামপন্থা ও ডানপন্থায় বিভক্ত হয়ে পড়া ফ্রান্সের জনগণকে প্রস্তুতি নিতে দেখা যায়। আগামীকাল রোববার প্রথম ধাপের এ নির্বাচনে অভিবাসনবিরোধী ও ইউরোপিয়ান ইউনিয়নের (ইইউ) সমালোচনাকারী নেতা মেরিন লে পেনের অতি ডানপন্থী ন্যাশনাল র‌্যালি (আরএন) দল প্রথমবারের মতো ক্ষমতায় আসতে পারে। গত শুক্রবার মধ্যরাত পর্যন্ত প্রার্থীরা তাঁদের নির্বাচনী প্রচার চালান। নির্বাচনের দ্বিতীয় ধাপ অনুষ্ঠিত হবে ৭ জুলাই।

অধিকাংশ জনমত জরিপে দেখা গেছে, এবারের নির্বাচনে আরএন ৩৫ থেকে ৩৭ শতাংশ ভোট পেতে পারে। লে পেনের দলকে টক্কর দিতে পারে বামপন্থী নিউ পপুলার ফ্রন্ট জোট। জরিপে দেখা গেছে, এ জোট ২৭ থেকে ২৯ শতাংশ ভোট পেতে পারে। অন্যদিকে এবারের নির্বাচনে এমানুয়েল মাখোঁর মধ্যপন্থী জোট জাতীয় পরিষদ অর্ধেকের বেশি আসন হারাতে পারে। জরিপে দেখা গেছে, তাদের জোট ২০ থেকে ২১ শতাংশ ভোট পেতে পারে।

ইউরেশিয়া গ্রুপ রিস্ক কনসালটেন্সির ইউরোপ প্রধান মুজতবা রহমান বলেন, জরিপ মিলে গেলে ফ্রান্সে ঝুলন্ত পার্লামেন্ট হতে পারে। এতে দেশে রাজনৈতিক বিশৃঙ্খলা এবং বিভ্রান্তি সৃষ্টি হবে। ফ্রান্সের সাম্প্রতিক রাজনীতিতে এ ধরনের অচলাবস্থার কোনো নজির নেই।
