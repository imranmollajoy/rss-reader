২০১১ সালের জরিপে পুরুষ ও নারীপ্রধান পরিবারে সদস্য কারা, কোন বয়সী নারীরা বেশি সংখ্যায় পরিবারপ্রধান, তার বিশ্লেষণ ছিল। তবে অন্য দুটি জরিপে তা নেই। ২০১১ সালের জরিপ অনুসারে, নারীপ্রধান পরিবারের প্রায় ৮০ শতাংশ ক্ষেত্রে ৫০ থেকে ৫৪ বছর বয়সী নারী ছিলেন পরিবারপ্রধান। নারীপ্রধান পরিবারে স্বামীর হার ছিল প্রায় ৩ শতাংশ। আর পুরুষপ্রধান পরিবারে স্ত্রীর হার ছিল ২৭ শতাংশ। এ ছাড়া দুই ধরনের পরিবারেই সন্তান, মা–বাবা, শ্বশুর-শাশুড়ি, পুত্রবধূ, জামাতা, ভাই, বোন, দেওর, ননদসহ আত্মীয়-অনাত্মীয় ছিলেন।

আর্থসামাজিক ও জনমিতি জরিপে অনেক বেশি প্রশ্ন অন্তর্ভুক্ত করা হয়। এবারের জরিপটি গত বছরের ২১ মে থেকে ২২ জুন পর্যন্ত পরিচালিত হয়। জরিপে ১৩টি বিষয়ভিত্তিক মডিউলের আওতায় ১২১টি প্রশ্নের মাধ্যমে ১৯৪টি সূচকের তথ্য সংগ্রহ করা হয়। ১২ হাজার ৪০টি এলাকার ২ লাখ ৯৮ হাজার ৭৩৪টি পরিবার থেকে তথ্য সংগ্রহ করা হয়।

বিবিএসের বাংলাদেশ স্যাম্পল ভাইটাল স্ট্যাটিসটিকস প্রতিবেদনেও নারী পরিবারপ্রধানের একটি চিত্র পাওয়া যায়। ২০২২ সালের প্রতিবেদন অনুসারে, নারী পরিবারপ্রধানের হার ১৭ শতাংশ। ২০২১ সালে ১৬, ২০২০ সালে ১৫, ২০১৯ সালে প্রায় ১৫ ও ২০১৮ সালে ১৪ শতাংশ পরিবার নারীপ্রধান ছিল।
