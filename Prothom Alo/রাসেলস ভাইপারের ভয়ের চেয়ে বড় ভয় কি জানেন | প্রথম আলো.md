সাবেক ও বর্তমান মিলিয়ে পদস্থ কর্মকর্তাদের একের পর এক আর্থিক কেলেঙ্কারির খবর সামাজিক যোগাযোগ ও সংবাদ—দুই মাধ্যমে ভাইরালের মতো ছড়াচ্ছে। দেশে এখন একই সঙ্গে ঘটনার এত ঘনঘটা যে কোনটা মূল ঘটনা আর ছদ্ম ঘটনা, তা বোঝা দুষ্কর।

এই যেমন চন্দ্রবোড়া বা রাসেলস ভাইপার সাপ নিয়ে যে তুলকালাম হচ্ছে, সেটার কথাই ধরা যাক। ফেসবুক খুললেই দেখা যাচ্ছে, এক পক্ষ সমানে ভয় ছড়াচ্ছে। যেন ঘরে-বাইরে সবখানেই ওত পেতে আছে ভয়ংকর বিষধর সাপ, মানুষ দেখলেই তাড়া করে ছোবল দেবে। 

 প্রচারণাটা এমনভাবে ছড়িয়েছে যে মানুষ সাপের ভয় পাচ্ছে। এই ভয়ের পেছনে একটা ঐতিহাসিক কারণও থাকতে পারে। বহু শতাব্দী ধরে সাপ আর বাঘের সঙ্গে এই ভূমির মানুষদের, আরও স্পষ্ট করে বললে এই ভূমিতে বসতি স্থাপনকারীদের লড়াই চলেছে। মধ্যযুগের মনসামঙ্গল কাব্যে চাঁদ সওদাগরের সঙ্গে দেবী মনসার বৈরিতার যে ছবি আমরা দেখতে পাই, সেটা নিশ্চিতভাবেই সেটারও প্রতিচ্ছবি। সাপ নিয়ে জনমানসে তাই মিথ ও লোককথারও কমতি নেই। 

যাহোক, ভয় ও আতঙ্ক এমন পর্যায়ে পৌঁছে গেছে যে রাসেলস ভাইপার হোক আর অন্য কোনো সাপ হোক, দেদার পিটিয়ে মেরে ফেলা হচ্ছে। কিন্তু সাপ তো আমাদের বাস্তুসংস্থানের গুরুত্বপূর্ণ অংশ। প্রতিবছর ইঁদুরে যে পরিমাণ ফসল খেয়ে ফেলে, সাপ না থাকলে তার চেয়ে বহুগুণ ফসল খেয়ে ফেলত ইঁদুরে। সাপ ইঁদুর খেয়ে সেই ভারসাম্য রক্ষা করে। যেভাবে সাপ মারার উৎসব চলছে, তাতে খাদ্যসংকট তৈরি হওয়ার আশঙ্কা করছেন কেউ কেউ। 

এ প্রসঙ্গে চীনের অভিজ্ঞতা আমাদের সবারই স্মরণে রাখা দরকার। ষাটের দশকের শেষ ভাগে চীনে সাংস্কৃতিক বিপ্লব যখন চলছিল, তার একপর্যায়ে একবার কমিউনিস্ট পার্টির দিক থেকে সিদ্ধান্ত নেওয়া হলো, চড়ুই পাখি প্রচুর খাদ্যশস্য খেয়ে ফেলছে, সে কারণে চড়ুই পাখির সংখ্যা কমানো হোক। লোকজন অতি উৎসাহে চড়ুই পাখি মারা শুরু করল। কিন্তু দেখা গেল সে বছর ফসলের উৎপাদন আগের বছরের চেয়ে অনেক কমে গেছে। বলা চলে দুর্ভিক্ষের পরিস্থিতি সৃষ্টি হলো। তার কারণ হলো, কীটপতঙ্গের উপদ্রব এতটাই বেড়ে গিয়েছিল যে তাতে ফসলের ব্যাপক ক্ষতি হয়েছিল। বলা বাহুল্য যে চড়ুই পাখির প্রধান খাবার কীটপতঙ্গ।

কাজেই ভয় ও আতঙ্ক থেকে যে প্রতিক্রিয়া আসে, আখেরে সেটা ভালো ফল বয়ে নিয়ে আসে না।
