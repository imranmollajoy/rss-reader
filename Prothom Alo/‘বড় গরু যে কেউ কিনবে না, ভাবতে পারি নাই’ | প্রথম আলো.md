আজ উত্তরার এই হাটের বেশির ভাগ জায়গা ফাঁকা। ব্যবসায়ীরা বলছেন, হাটে থাকা বেশির ভাগ গরুর গত রাতেই বিক্রি হয়ে গেছে। এখন শুধু আকারে বড়, এমন গরু অবিক্রীত আছে। এ ছাড়া কিছু গরু আজ সকালে হাটে এসেছে।

অবিক্রীত দুটি বড় গরু প্রসঙ্গে ইদ্রিস আলী প্রথম আলোকে বলেন, ‘গতকাল রাতে এক ক্রেতা একটি গরুর দাম ৩ লাখ ৮০ হাজার টাকা বলেছিলেন। কিন্তু আজকে এখন পর্যন্ত কেউ দামই বলেননি। শেষ পর্যন্ত বড় গরু দুটি বেচতে পারব কি না, জানি না।’

প্রতিটি গরু সাড়ে চার লাখ টাকা করে বিক্রির ইচ্ছা আছে বলে জানান ইদ্রিস। তিনি বলেন, তাঁর গরু দুটির একেকটির ওজন প্রায় ১৮ থেকে ২০ মণের মতো হবে।

ইদ্রিসের মতো যেসব খামারি বা পাইকার আকারে বড় গরু নিয়ে হাটে এসেছেন, তাঁদের বেশির ভাগের গরু এখনো বিক্রি হয়নি। অথচ হাট প্রায় ফাঁকা হয়ে গেছে।

হাটে যাওয়া ক্রেতারা এক লাখ টাকা থেকে আড়াই লাখ টাকা দামের মধ্যে বেশি গরু কিনছেন বলে জানান ব্যবসায়ীরা। প্রতি মণ গরু ৩০ থেকে ৩৫ হাজার টাকায় বিক্রি হচ্ছে।
