তবে কোনো উদ্যোক্তা, পরিচালক বা প্লেসমেন্ট শেয়ারধারী তাঁর মা–বাবা, সন্তান ও স্বামী-স্ত্রীর মধ্যে দানের মাধ্যমে শেয়ার বা সিকিউরিটিজ হস্তান্তর করলে, সে ক্ষেত্রে কোনো উৎসে কর কর্তন করা হবে না। পরিবারের সদস্যদের মধ্যে দানের মাধ্যমে শেয়ার বা সিকিউরিটিজ হস্তান্তর উৎসে কর প্রযোজ্য হবে না।

তালিকাভুক্ত কোম্পানি বা তহবিলের উদ্যোক্তা, পরিচালক ও প্লেসমেন্ট শেয়ারধারীদের শেয়ার বা সিকিউরিটিজ হস্তান্তরে উৎসে কর দ্বিগুণ করার পাশাপাশি নতুন অর্থবছরে মূলধনি মুনাফা বা ক্যাপিটাল গেইনের ওপর প্রথমবারের মতো করারোপের বিধান যুক্ত হয়েছে। ফলে ব্যক্তিশ্রেণির বিনিয়োগকারীদের ৫০ লাখ টাকার বেশি মূলধনি মুনাফার ওপর কর বসবে। তবে ৫০ লাখ টাকার কম মূলধনি মুনাফা করমুক্তই থাকছে। উদাহরণ হিসেবে ধরা যাক, সেকেন্ডারি বাজারে শেয়ার লেনদেন করে কোনো বিনিয়োগকারী এক বছরে ৫৫ লাখ টাকা মুনাফা করেছেন। সে ক্ষেত্রে মুনাফার ৫০ লাখ টাকা পর্যন্ত করমুক্ত-সুবিধার আওতায় থাকবে। বাকি পাঁচ লাখ টাকা মুনাফা ওই বিনিয়োগকারীর মোট আয়ের সঙ্গে যুক্ত হবে। তাতে ওই বিনিয়োগকারীর নির্দিষ্ট একটি অর্থবছরে তার মোট আয়ের ওপর যে হারে কর প্রযোজ্য হবে, সেই হারে কর দিতে হবে। তবে কোনো বিনিয়োগকারী যদি কোনো শেয়ার একটানা পাঁচ বছর ধরে রেখে ৫০ লাখ টাকার বেশি মুনাফা করেন, সে ক্ষেত্রে ওই মুনাফার ওপর ১৫ শতাংশ হারে করারোপ হবে।
