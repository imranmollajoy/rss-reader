স্টার্টআপে প্রবৃদ্ধি আগের চেয়ে ভালো হলেও প্রতিবেশী দেশগুলোর চেয়ে এখনো পিছিয়ে আছে বাংলাদেশ। দেশ ও শহরের র‌্যাঙ্কিংয়ে বাংলাদেশ ও ঢাকা বেশ এগিয়েছে, কিন্তু এশিয়ায় তলানিতে এবং দক্ষিণ এশিয়ায় সবার নিচে অবস্থান করছে।

স্টার্টআপ ইকোসিস্টেম নিয়ে গবেষণা করা আন্তর্জাতিক গবেষণাপ্রতিষ্ঠান ‘স্টার্টআপব্লিঙ্ক’ সম্প্রতি ‘গ্লোবাল স্টার্টআপ ইকোসিস্টেম ইনডেক্স ২০২৪’ প্রকাশ করেছে।

প্রতিবেদন অনুযায়ী, বাংলাদেশ আগের বছরের চেয়ে ছয় ধাপ এগিয়ে ১০০টি দেশের মধ্যে ৮৩তম স্থানে রয়েছে। প্রতিবেশী দেশগুলোর মধ্যে ভারত ১৯তম, পাকিস্তান ৭১তম ও শ্রীলঙ্কা ৭৬তম অবস্থানে আছে। অর্থাৎ তালিকায় দক্ষিণ এশিয়ার দেশগুলোর মধ্যে বাংলাদেশ সবার নিচে।

স্টার্টআপের শীর্ষ পাঁচটি দেশ হচ্ছে যুক্তরাষ্ট্র, যুক্তরাজ্য, ইসরায়েল, কানাডা, সুইডেন ও সিঙ্গাপুর। শীর্ষ পাঁচটি শহর হচ্ছে সান ফ্রান্সিসকো, নিউইয়র্ক, লন্ডন, লস অ্যাঞ্জেলেস ও বোস্টন।
