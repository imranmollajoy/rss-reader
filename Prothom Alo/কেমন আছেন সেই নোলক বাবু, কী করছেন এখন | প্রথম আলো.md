নোলক জানান যে তিনি নিয়মিত গান করছেন। তবে কেউ কেউ এটাও বলেন, নোলক এখন কোথায়? এ প্রসঙ্গে তিনি জানান, ২০১২ সালে দেশের সংগীত অঙ্গন থেকে দূরে ছিলেন। বিরতি নিয়েছিলেন। সময়টা দেশের বাইরে ছিলেন। সে সময়ই তাঁকে শুনতে হয়েছে, নোলক এখন কোথায়? পরে দেশে এসে নিয়মিত গান করেছেন। গান নিয়েই তাঁর ব্যস্ততা। এই গায়ক বলেন, ‘আমি গানের মানুষ। গান নিয়েই থাকি। অন্য কোনো কিছুর মধ্যে আমি নাই। প্রতি মাসে আমি গান করি। আমার দর্শকেরা নিয়মিত নোলক বাবু অফিশিয়াল চ্যানেলে গান পাচ্ছে। এটা হতে পারে, এখন আমি শুধু আমার চ্যানেলেই গান দিচ্ছি। যে কারণে অন্যদের সঙ্গে কম কাজ করা হচ্ছে।’

বিরতি প্রসঙ্গে তিনি এর আগে প্রথম আলোকে বলেছিলেন, ‘ইংল্যান্ডে কনসার্ট করতে গিয়েছিলাম। সেখানে গিয়ে একজনের সঙ্গে পরিচয় হয়। তাঁর একাধিক গান সুর করার জন্য প্রায় এক বছর থাকতে হয়। এ সময় ৮০টির মতো কনসার্ট করেছিলাম। ২৫টির বেশি গানে সুর করেছিলাম। তখন আমি একদমই খবরে ছিলাম না। অনেকেই মনে করেছিলেন যে আমি গান ছেড়ে দিয়েছি। ২০১২ সালে আমার ক্যারিয়ারের অনেক বড় ক্ষতি হয়েছে। দেশের সংগীতাঙ্গন থেকে বিরতি নেওয়াটা উচিত হয়নি।’
