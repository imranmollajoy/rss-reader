রাশিয়ার দাগেস্তান প্রজাতন্ত্রে ইহুদিদের একটি উপাসনালয়, দুটি চার্চ ও পুলিশের একটি তল্লাশিচৌকিতে হামলা চালিয়েছে বন্দুকধারীরা। এতে অন্তত নয়জন নিহত হয়েছেন। আহত হয়েছেন কমপক্ষে ১২ জন। রোববার প্রজাতন্ত্রের দেরবেন্ত ও মাখাচকালা শহরে এ ঘটনা ঘটে।

স্থানীয় নিরাপত্তা কর্মকর্তারা জানিয়েছেন, নিহত ব্যক্তিদের মধ্যে ছয়জন পুলিশ কর্মকর্তা। আহত ১২ জনও পুলিশের সদস্য। অপরদিকে দাগেস্তানের স্বরাষ্ট্র মন্ত্রণালয়ের বরাতে রাশিয়ার সরকারি গণমাধ্যমের খবরে বলা হয়েছে, নিহত বাকি তিনজনের মধ্যে একজন অর্থোডক্স ধর্মপ্রচারক ও অন্তত দুজন হামলাকারী রয়েছেন।
