**ফ্রান্স ১–০ বেলজিয়াম**

ডুসেলডর্ফে ম্যাচের প্রথমার্ধটা ছিল প্রায় ম্যাড়মেড়ে। বিরতির পর জেগে ওঠার চেষ্টা করেছিল ফ্রান্স ও বেলজিয়াম। কিন্তু বলার মতো আক্রমণ তেমন হয়নি। তাই গোলটাও আসছিল না। শেষ পর্যন্ত ৮৫ মিনিটে গোলের তালা খোলেন ফ্রান্স স্ট্রাইকার রান্দাল কোলো মুয়ানি।

ডান প্রান্তে বক্সের ভেতরে বল পেয়ে শট নেন কোলো মুয়ানি। সেই শট বেলজিয়াম ডিফেন্ডার ইয়ান ভার্টোগেনের পায়ে লেগে জালে! দুর্ভাগ্য বেলজিয়ামের সোনালি প্রজন্মের, এবারের ইউরোকে শেষ সুযোগ হিসেবে নিলেও শেষ পর্যন্ত তাদের বিদায় নিতে হলো আত্মঘাতী গোলে। কারণ, ভার্টোগেনের ওই আত্মঘাতী গোলে শেষ ষোলোর এ ম্যাচে ১–০ ব্যবধানের জয়ে ইউরোর কোয়ার্টার ফাইনালে উঠেছে ফ্রান্স। ম্যাচ শেষে ভার্টোগেনের শোকাহত মুখটা কষ্টই দিয়েছে বেলজিয়াম সমর্থকদের।
