শুধু রান্না করতেই নয়, খেতেও ভীষণ ভালোবাসেন সুনেরাহ। দেশি যেকোনো রান্না তাঁর প্রিয়। ভালোবাসেন ঝুরা গরুর মাংস। এই মাংসের সঙ্গে রুটি বা পরোটা হলে তো কথাই নেই।

সুনেরাহ বলেন, ‘নানুর হাতের রান্নার প্রতি বিশেষ দুর্বলতা ছিল। আমার মা খুব ভালো রান্না করেন। তবে নানুর রান্না আমার বেশি প্রিয়। যখন অন্য কারও রান্না বা বাইরের কোনো খাবারে নানুর রান্নার স্বাদ পাই, তখন সেই খাবারকে কেমন জানি আপন আপন লাগে।’

কাজের ব্যস্ততার কারণে নিয়মিত রান্না করতে পারেন না। তবে মাসে একবার হলেও সময় করে রান্নাঘরে ঢোকেন। নিজ হাতে তৈরি করেন নানা স্বাদের খাবার।

বাসায় রান্নাঘরের সব দায়িত্ব সামলান সুনেরাহর মা। ঈদের দিনও তার ব্যতিক্রম হয় না। তবে এদিন হালকা নাশতা বা ডেজার্টগুলো সুনেরাহই করেন। এবার ঈদুল আজহা কোথায় কাটাবেন, তা নিয়ে এখনো কোনো পরিকল্পনা হয়নি। যদি দেশে থাকেন, তবে ঈদের দিন বাসার মানুষদের জন্য বিফ স্প্যাগেটি আর ডেজার্ট তৈরি করবেন।
