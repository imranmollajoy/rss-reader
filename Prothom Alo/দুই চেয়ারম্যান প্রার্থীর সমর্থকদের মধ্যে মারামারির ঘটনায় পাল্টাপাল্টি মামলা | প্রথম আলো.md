বগুড়ার ধুনট উপজেলা পরিষদ নির্বাচনে পরাজিত দুই চেয়ারম্যান প্রার্থীর সমর্থকদের মধ্যে পাল্টাপাল্টি হামলার ঘটনায় দুটি মামলা হয়েছে। ভোট গ্রহণের এক সপ্তাহ পর বুধবার উভয় পক্ষ থানায় মামলা করে। এসব মামলায় ৩৯ জনকে আসামি করা হয়েছে।

ঘোড়া প্রতীকের চেয়ারম্যান প্রার্থীর সমর্থক শহিদুল ইসলাম ও মোটরসাইকেল প্রতীকের প্রার্থীর সমর্থক হাসান মাহামুদ রাব্বি ধুনট থানায় মামলা করেছেন। এর মধ্যে হাসান মাহমুদের করা মামলায় ১৯ জনকে আসামি করা হয়েছে। এ মামলায় ধুনট উপজেলা ছাত্রলীগের সাধারণ সম্পাদক আবু সালেহকে আসামি করা হয়েছে। তিনি ঘোড়া প্রতীকের পরাজিত প্রার্থী ও উপজেলা আওয়ামী লীগের সভাপতি টি আই এম নুরুন্নবী তারিকের কর্মী।  শহিদুল ইসলামের করা মামলায় উপজেলা যুবলীগের যুগ্ম সম্পাদক আলিম আল রাজি, সাংগঠনিক সম্পাদক সাইদুর রহমানসহ ২০ জনকে আসামি করা হয়েছে।
