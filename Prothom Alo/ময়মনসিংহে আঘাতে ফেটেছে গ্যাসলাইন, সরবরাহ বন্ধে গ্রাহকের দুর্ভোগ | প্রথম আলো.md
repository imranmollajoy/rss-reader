তিতাসের ময়মনসিংহের আঞ্চলিক বিক্রয় বিভাগের উপমহাব্যবস্থাপক প্রকৌশলী সুরঞ্জিত কুমার দে বলেন, গ্যাস সঞ্চালন লাইনে ক্ষতিগ্রস্ত হওয়ায় ভালুকা, ময়মনসিংহ নগরী, মুক্তাগাছা, শম্ভুগঞ্জ, নেত্রকোনা এলাকায় গ্যাস সরবরাহ বন্ধ রয়েছে। এখানে আবাসিক গ্রাহক ৪০ হাজার, বাণিজ্যিক গ্রাহক ২৫০ ও সিএনজি পাম্প ১৩টি। গ্যাস সরবরাহ বন্ধ থাকায় রুরাল পাওয়ার কোম্পানি লিমিটেড (আরপিসিএল) শম্ভুগঞ্জ বিদ্যুৎ উৎপাদনকেন্দ্রটিও গ্যাস পাচ্ছে না।

গতকাল সোমবার সকালে এক্সকাভেটর দিয়ে মাটি খুঁড়ে ক্ষতিগ্রস্ত পাইপের অংশ বের করা হয়। পাইপ কেটে নতুন করে জোড়া লাগানো শেষে সরবরাহ চালু হবে বলে জানান তিতাসের ব্যবস্থাপক (অপারেশন) হিল্টন পাল। উচ্চক্ষমতাসম্পন্ন সরবরাহ লাইনটি মেরামত শেষ করতে সন্ধ্যা হয়ে যেতে পারে। পরে পরীক্ষা-নিরীক্ষা শেষে সরবরাহ লাইন চালু হবে। লাইনটি ফেটে কী পরিমাণ ক্ষতি হয়েছে, তা এখনো নিরূপণ করা সম্ভব হয়নি।
