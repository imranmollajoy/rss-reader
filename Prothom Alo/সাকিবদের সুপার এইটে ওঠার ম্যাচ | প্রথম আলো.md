তিন ম্যাচ হয়ে যাওয়ার পর বাংলাদেশ দুটিতে জিতেছে—বিশ্বকাপ শুরুর আগে এ কথা বললে মনে হয় সবাই খুশি হতেন। কথাটা সাকিব আল হাসানের। নেদারল্যান্ডসের বিপক্ষে ম্যাচে নিজেকে ফিরে পাওয়ার পর।

সেই ফিরে পাওয়া অবশ্য শুধুই ব্যাটিংয়ে। বোলার সাকিব এখনো দেখা দেননি। যদিও টি-টোয়েন্টি বিশ্বকাপ ব্যাটসম্যান সাকিবের চেয়ে বোলার সাকিবেরই বেশি কীর্তিধন্য। টুর্নামেন্টের ইতিহাসে সর্বোচ্চ উইকেটশিকারির টানা তিন ম্যাচ উইকেটশূন্য থাকাটা রীতিমতো এক বিস্ময়। বিস্ময় বলছি বটে, তবে ক্যারিয়ারে এর আগেও একবার এমন হয়েছে। সেবার সাকিব টানা চার ম্যাচে উইকেট পাননি।

এবারও তা হওয়ার সম্ভাবনা নিয়ে বাজি ধরতে যাবেন না যেন। অলরাউন্ডারদের একটা সুবিধা আছে। ব্যাটিংয়ে ভালো করলে সেই আত্মবিশ্বাস বোলিংয়েও সঞ্চারিত হয়। বোলিংয়ে ভালো করলে ব্যাটিংয়ে। ব্যাটসম্যান সাকিবের নিজেকে ফিরে পাওয়া ঈদের দিন সকালে নেপালের বিপক্ষে ম্যাচে বোলার সাকিবেরও ফিরে রাখার ক্ষেত্র প্রস্তুত করে রেখেছে বলেই ধরে নেওয়া যায়।
