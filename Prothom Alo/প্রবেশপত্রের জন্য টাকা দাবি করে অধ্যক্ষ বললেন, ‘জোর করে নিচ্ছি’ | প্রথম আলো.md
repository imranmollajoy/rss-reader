বরিশালের মেহেন্দীগঞ্জ উপজেলার পাতারহাট সরকারি আরসি কলেজের ভারপ্রাপ্ত অধ্যক্ষ মো. শহিদুল ইসলাম একটি ব্যাচের শিক্ষার্থীদের কাছে পরীক্ষার প্রবেশপত্র বাবদ ৫০০ টাকা করে দাবি করছেন, এমন একটি ভিডিও সামাজিক যোগাযোগমাধ্যমে ছড়িয়ে পড়েছে। এ নিয়ে বিভিন্ন মহলে সমালোচনার পাশাপাশি কলেজটির শিক্ষার্থীরা ক্যাম্পাসে বিক্ষোভ করেছেন।

ভিডিওটিতে মো. শহিদুল ইসলামকে তাঁর কার্যালয়ে বসে একজন শিক্ষার্থীর উদ্দেশে বলতে শোনা যায়, ‘টিএনওর সম্মানী পাঠাইতে হবে, ডিসির সম্মানী পাঠাইতে হবে, এডিসির সম্মানী পাঠাইতে হবে, দুইজন ট্যাগ অফিসার আছেন, তাঁদের সম্মানী দিতে হবে। আমারে ২১ দিনের ট্রেনিংয়ে নিছে, আমারে দিছে ৫৩ হাজার টাকা, আমার খরচ হইছে ১ লাখ টাকা।’

কথোপকথনের ওই ভিডিও সোমবার দুপুরের বলে জানিয়েছেন শিক্ষার্থীরা। এই দিন স্নাতক দ্বিতীয় বর্ষের এক শিক্ষার্থীর কাছ থেকে পরীক্ষার প্রবেশপত্রের জন্য ৫০০ টাকা দাবি করার পর ওই শিক্ষার্থী ভারপ্রাপ্ত অধ্যক্ষ শহিদুল ইসলামের কাছে যান। তখন তাঁদের মধ্যে এই কথোপকথন হয়।
