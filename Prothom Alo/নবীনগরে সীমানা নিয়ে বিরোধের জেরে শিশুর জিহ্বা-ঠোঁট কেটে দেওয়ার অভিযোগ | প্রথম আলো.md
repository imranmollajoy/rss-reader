আহত শিশুর পরিবার সূত্রে জানা গেছে, এক বছর ধরে বাড়ির জায়গার সীমানা নিয়ে সাইমের বাবা মালেক মিয়ার সঙ্গে পাশের বাড়ির কাউসার মিয়ার বিরোধ চলছিল। গত শুক্রবার সকালে কাউসার মিয়া বিরোধপূর্ণ জায়গার সীমানাখুঁটি তুলে আরেক জায়গায় বসিয়ে দেন। ঘটনাটি মালেক মিয়ার ছেলে সাইম দেখে ফেলে বাড়িতে গিয়ে পরিবারের কাছে জানায়। এর কিছুক্ষণ পর সাইম বাড়ি থেকে বের হলে তার ওপর হামলা করে কাউসার ও তাঁর লোকজন। একপর্যায়ে তাঁরা শিশুটির ঠোঁট ও জিহ্বায় ছুরিকাঘাত করেন। পরিবারের লোকজন সাইমকে উদ্ধার করে ব্রাহ্মণবাড়িয়া জেনারেল হাসপাতালে নিয়ে যান।

ব্রাহ্মণবাড়িয়া ২৫০ শয্যাবিশিষ্ট জেনারেল হাসপাতালের তত্ত্বাবধায়ক রতন কুমার ঢালী বলেন, শিশুটি জিহ্বা ও ঠোঁটে আঘাত পেয়েছে। হাসপাতালে ভর্তি রেখে চিকিৎসা দেওয়া হচ্ছে। তার জিহ্বায় সাতটি ও ঠোঁটে তিনটি সেলাই দেওয়া হয়েছে। বর্তমানে তার অবস্থা উন্নতির দিকে।
