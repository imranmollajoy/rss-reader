নজরুল ইসলাম প্রথম আলোকে বলেন, ২০২০ সালে শখ করে বাড়ির পুকুরে অন্যান্য মাছের পোনার সঙ্গে ১০ থেকে ১২টি চিতল মাছের পোনাও ছাড়েন নজরুল। একে একে চার থেকে পাঁচটি মাছ ধরা হয়েছে। গত বছরও দুটি মাছ ধরা পড়ে। সেটির ওজন তিন কেজির মতো ছিল। অন্য মাছের পোনা খেয়ে ফেলায় বেশ কয়েকবার বড়শি ও জাল দিয়ে চিতল মাছটি ধরার চেষ্টা করেও ব্যর্থ হন তিনি। দুদিন ধরে মাছগুলো ধরার জন্য চেষ্টা করছিলেন। পরে আজ সকাল থেকে চার-পাঁচজন মিলে একসঙ্গে ঝাঁকি জাল দিয়ে অনেক কষ্টে মাছটিকে ধরেছেন।

নজরুল ইসলাম একজন কলেজ শিক্ষার্থী। কোরবানির ঈদ উপলক্ষে কলেজ বন্ধ দেওয়ায় ঈদ করতে বাড়িতে এসেছেন। তিনি বলেন, ‘সাধারণত পুকুরে বা ছোট জলাশয়ে বড় চিতল মাছ খুব কমই পাওয়া যায়। এত বড় চিতল জীবনে এই প্রথম ধরতে পারলাম। ফেসবুকে দেখে মাছটিকে সরাসরি দেখতে আশপাশের উৎসুক মানুষের ভিড় জমে। মাছটি ওজন করার সময় স্থানীয় বেশ কয়েকজন মাছটি কিনতে চান। কিন্তু আমি বিক্রি করিনি।’  
