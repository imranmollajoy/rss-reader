একেবারে তলানিতে থাকা আত্মবিশ্বাস নিয়ে শুরু হয়েছিল বাংলাদেশের টি–টোয়েন্টি বিশ্বকাপ। ওই পরিস্থিতি থেকে গ্রুপ পর্বের চার ম্যাচের তিনটি জেতার কৃতিত্ব অনেক এবং এটিই এখন বাংলাদেশ দলের আত্মবিশ্বাসের জায়গা। এমন চড়াই–উতরাই পার হওয়ার মধ্য দিয়েই ধীরে ধীরে একটা দল গড়ে ওঠে, দলের ভেতরের চরিত্রগুলো সুদৃঢ় হয়। আশা করি, বাংলাদেশ দলে সুপার এইটে দলীয় ও ব্যক্তিগত দৃঢ় চরিত্রের একটা প্রকাশ দেখতে পাব।

এবারের বিশ্বকাপে কোনো দলকে খুব বড় বা কাউকে খুব ছোট বলার সুযোগ নেই। অবশ্যই কেউ ফেবারিট থাকবে, কেউ একটু পিছিয়েও থাকবে। কিন্তু একপেশে লড়াইয়ের সুযোগ কম। যাদের এ পর্যায়ে আসতে বেশ যুদ্ধ করতে হয়েছে, সেই বাংলাদেশ ও যুক্তরাষ্ট্রও যোগ্যতা প্রমাণ করেই শেষ আটে উঠেছে। সেটি এ দুই দলকে আরও সাহসী করে তুলবে।
