বারগুতি তাঁর লেখায় আরও উল্লেখ করেন, ইসরায়েলে সামরিক–বেসামরিক, ধর্মবাদী–সেক্যুলার, আশকেনাজি–সেপার্ডিক ইহুদিদের মধ্যে যে ভারসাম্য, সেটা আরও বেশি সামরিক, ধর্মবাদী ও আশকেনাজি উপদল তৈরি করছে।

ইসরায়েলি সমাজের এই পরিবর্তন উগ্র ডানপন্থী শক্তির উত্থান ঘটাচ্ছে, ইসরায়েলের গণতান্ত্রিক নৈতিকতাকে মুছে ফেলছে। শুধু ফিলিস্তিনিরা নন, ভিন্নমতাবলম্বী যাঁরা উগ্র-ডানপন্থী শাসক শ্রেণির বিরোধিতা করছেন, তাঁদেরকে ইসরায়েল রাষ্ট্র কোণঠাসা করছে, তাঁদের অপরাধী হিসেবে চিত্রিত করছে।

বারগুতির কাছে ফিলিস্তিনি জনগণের মঙ্গল সবার আগে। বারগুতির বয়স এখন ৬৫। ২২ বছর ধরে তিনি যে কারাগারে রয়েছেন, সেখানকার পরিবেশ অত্যন্ত নির্দয়। সেই পরিবেশের মধ্যেই তিনি ফিলিস্তিনিদের চূর্ণ-বিচূর্ণ হয়ে পড়া রাজনৈতিক ল্যান্ডস্কেপ, ফিলিস্তিনি কর্তৃপক্ষের দুর্বলতর অবস্থান এবং ইসরায়েলি ঔপনিবেশিক তৎপরতার বিরুদ্ধে বড় কোনো প্রতিরোধ না থাকায় সমালোচনা করেছেন। ফিলিস্তিনিদের ঐক্যের জন্য তিনি একটা জাতীয় সংলাপের আহ্বান জানিয়েছেন।

বারগুতির এই কথাগুলো প্রতিবেশীর সঙ্গে পারস্পরিক শ্রদ্ধার ভিত্তিতে ঐক্য ও শান্তির একটা দৃষ্টিকে সামনে এনেছে। এই শান্তিপূর্ণ দৃষ্টিভঙ্গি সত্ত্বেও সাম্প্রতিক প্রতিবেদন বলছে যে বারগুতিকে কারাগারে নির্যাতন করা হয়েছে এবং তাঁকে নির্জন কক্ষে রাখা হয়েছে। এ ধরনের কর্মকাণ্ড মানবতাবিরোধী অপরাধ।
