হাসপাতালে ভাঙচুর বা চিকিত্সকদের হামলার ঘটনা আমাদের সমাজের সার্বিক অবক্ষয়ের একটি চিত্র বলে মত প্রকাশ করেছেন বক্তারা। এ ব্যাপারে দোষীদের শনাক্ত করা ও শাস্তি নিশ্চিত করার দাবি করেছেন প্রায় সবাই।

রোগীর মৃত্যু হলেই ডাক্তারের অবহেলা বা অপচিকিত্সা বলে ধারণা করার পেছনে কারণ কী, তা চিহ্নিত করতে হবে। এখানেই রোগীর আত্মীয়স্বজনকে তাঁর অবস্থা সম্পর্কে পরিষ্কার ধারণা দেওয়ার বিষয়টি আসে। জীবন রক্ষার সর্বশেষ ব্যবস্থা হিসেবে যে ইনজেকশন দেওয়া হয়, সেটির পর কোনো রোগীর মৃত্যু হলেই যেন ধারণা না হয়, ইনজেকশনের কারণে মৃত্যু হয়েছে। তাই আগেভাগেই ধারণা দিতে হবে।

চিকিত্সা পেশা মানুষের জীবন-মরণের সঙ্গে সম্পৃক্ত। ফলে চিকিত্সকদের অনেক ঝুঁকি নিয়ে কাজ করতে হয়। সমাজে চিকিত্সকদের মর্যাদা যে কমেনি তার বড় প্রমাণ, এখনো নিজের সন্তানকে চিকিত্সক পেশায় দেখতে চান অভিভাবকেরা, এখনো মেধাবী শিক্ষার্থীদের কাঙ্ক্ষিত গন্তব্য মেডিকেল কলেজ। এসব কথা উঠে এসেছে সেমিনারের আলোচনায়।

মূল প্রবন্ধে ডা. মজুমদার একটি অসাধারণ কথা বলেছেন, চিকিত্সক ও রোগীর সম্পর্ক হোক মাছ ও জলের মতো, তা যেন কিছুতেই মাছ ও জেলের সম্পর্কের মতো না হয়। কথাটি অনুধাবন করতে পারলে অনেক সম্যার সমাধান হয়ে যায়।
