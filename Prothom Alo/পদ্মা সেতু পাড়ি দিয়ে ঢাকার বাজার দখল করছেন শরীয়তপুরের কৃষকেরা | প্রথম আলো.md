শরীয়তপুরে দুই বছর ধরে সবজি, পেঁয়াজ ও রসুনের আবাদ বাড়ছে। কৃষকেরা বলেন, ২০২২ সালে পদ্মা সেতু চালু হওয়ার পর কৃষিপণ্য সহজেই জেলা থেকে ঢাকাসহ অন্য এলাকায় পাঠানো যাচ্ছে। কৃষকেরা দামও ভালো পাচ্ছেন। ফলে কৃষকেরা সবজি, পেঁয়াজ ও রসুনের আবাদ বাড়িয়ে দিয়েছেন।

কৃষি অধিদপ্তর থেকে পাওয়া তথ্য অনুযায়ী, দুই বছরে সবজি, পেঁয়াজ ও রসুনের আবাদ বৃদ্ধি পেয়েছে ২ হাজার ৯৬৬ হেক্টর জমিতে। আর তাতে উৎপাদন বেড়েছে ৬৯ হাজার ৩২৯ মেট্রিক টন।

জাজিরা উপজেলার মিরাশার চাষি বাজার শরীয়তপুরের সবচেয়ে বড় কৃষিপণ্য বিক্রির বাজার। ওই বাজারে প্রতিদিন তিন থেকে চার কোটি টাকার সবজি, পেঁয়াজ ও রসুন বিক্রি করেন কৃষকেরা। কৃষকের সবজি বিক্রি করার জন্য বাজারটিতে ৭০টি দোকান রয়েছে। প্রতিদিন সকাল ছয়টা থেকে রাত আটটা পর্যন্ত চলে বেচাকেনা।
