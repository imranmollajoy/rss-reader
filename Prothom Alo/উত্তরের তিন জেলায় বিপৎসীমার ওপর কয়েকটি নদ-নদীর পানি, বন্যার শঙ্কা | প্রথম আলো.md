রংপুরে তিস্তা নদীর পানি বিপৎসীমার ২০ সেন্টিমিটার ওপর দিয়ে প্রবাহিত হচ্ছে। আজ বুধবার বেলা ১১টায় কাউনিয়া উপজেলার তিস্তা রেলসেতু এলাকায় তিস্তার পানি বিপৎসীমা অতিক্রম করে। সেখানে আজ রাতের মধ্যে পানি আরও বাড়বে বলে আশঙ্কা করা হচ্ছে।

আজ সকালে রংপুরের পানি উন্নয়ন বোর্ড (পাউবো) জানায়, আগামী ২৪ থেকে ৭২ ঘণ্টার মধ্যে মাঝারি ও ভারী বৃষ্টি হতে পারে। এ সময় তিস্তার পানি আরও বাড়তে পারে। গতকাল মঙ্গলবার মধ্যরাতে রংপুরে ২২১ মিলিমিটার বৃষ্টি হয়েছে। আজ সকাল থেকে আকাশে কালো মেঘ দেখা গেছে। সেই সঙ্গে থেমে থেমে মেঘের গর্জনও আছে।

রংপুর পাউবোর তত্ত্বাবধায়ক প্রকৌশলী আহসান হাবিব প্রথম আলোকে বলেন, পানি বাড়ার আশঙ্কায় তিস্তা ব্যারাজের ৪৪টি জলকপাট খুলে দেওয়া হয়েছে।

জেলার বিভিন্ন ইউনিয়ন পরিষদের (ইউপি) চেয়ারম্যানরা জানান, তিস্তার নদীর পানি বেড়ে যাওয়ার আশঙ্কায় জেলার গঙ্গাচড়া, কাউনিয়া ও পীরগাছা উপজেলার নদী–তীরবর্তী এলাকায় বন্যার আশঙ্কা রয়েছে। এ অবস্থায় নদীপাড়ের বাসিন্দারা সতর্কাবস্থায় আছেন।
