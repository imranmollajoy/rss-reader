প্রত্যক্ষদর্শী কয়েকজন জানান, আজ বিকেলে সাবেক সংসদ সদস্য এনামুল হকের অনুসারী উপজেলা আওয়ামী লীগের নেতা-কর্মীরা প্রতিবাদ সমাবেশের আয়োজন করেন। এনামুলের ফুফাতো ভাই ও ভবানীগঞ্জ পৌর আওয়ামী লীগের সভাপতি আবদুল মালেক মণ্ডলের নেতৃত্বে তাঁরা প্রথমে ভবানীগঞ্জ নিউমার্কেট এলাকা থেকে মিছিল বের করার চেষ্টা করলে প্রতিপক্ষের বাধার মুখে পড়ে। এ সময় সংসদ সদস্যের অনুসারীরা ধাওয়া দিলে তাঁরা নিউমার্কেটের ভেতরে ঢুকে পড়েন।

সন্ধ্যার আগে পুলিশি পাহারায় নিউমার্কেটর মূল ফটকে এনামুলের অনুসারী ১০–১২ জন নেতা আবার সমাবেশ করার চেষ্টা করলে প্রতিপক্ষের কয়েকজন নেতা মিছিল নিয়ে সমাবেশস্থলে আসার চেষ্টা করেন। এ সময় পুলিশের সঙ্গে তাঁদের ধস্তাধস্তি হয়। একপর্যায়ে এনামুলের অনুসারীরা মার্কেটের ভেতরে ঢুকে ফটকে তালা দিয়ে নিজেদের রক্ষা করেন। তখন সমাবেশস্থল দখল করে সংসদ সদস্যের অনুসারী নেতারা সমাবেশ করেন। সমাবেশ থেকে জেলা আওয়ামী লীগের সভাপতির বিরুদ্ধে গত জাতীয় সংসদ নির্বাচনে নৌকার বিপক্ষে কাজ করার অভিযোগ তুলে তাঁকে অবাঞ্ছিত ঘোষণা করা হয়। এ ছাড়া বাগমারায় দলীয় রাজনীতি নোংরা করা ও সহিংসতা ছড়ানোর চেষ্টার অভিযোগ করা হয়।
