লি জিয়ানছাও বলেন, বাংলাদেশের পররাষ্ট্রমন্ত্রীর সঙ্গে তাঁর বিস্তৃত ও ফলপ্রসূ আলোচনা হয়েছে। দুই সপ্তাহের মধ্যে অনুষ্ঠেয় প্রধানমন্ত্রী শেখ হাসিনার বেইজিং সফরের দিকে তাকিয়ে রয়েছে চীন।

সিপিসি নেতার সঙ্গে আলোচনার পর হাছান মাহমুদ সাংবাদিকদের বলেন, ‘চীন আমাদের সবচেয়ে বড় উন্নয়ন সহযোগী এবং বড় বাণিজ্য সহযোগী। আমরা বাণিজ্য–ঘাটতি নিয়ে আলোচনা করেছি। ৮ থেকে ১১ জুলাইয়ের মধ্যে প্রধানমন্ত্রীর চীন সফরের সম্ভাবনা বেশি। বাংলাদেশের উন্নয়নে চীনের গুরুত্বপূর্ণ ভূমিকা রয়েছে। সামনে প্রধানমন্ত্রীর সফরে গুরুত্বপূর্ণ অগ্রগতি হবে, সেটাই প্রত্যাশা।’

পররাষ্ট্রমন্ত্রী আরও জানান, রোহিঙ্গা সমস্যা সমাধানে বিশেষ করে রোহিঙ্গাদের প্রত্যাবাসনে চীনের সহায়তা চাওয়া হয়েছে। যেকোনো প্রক্রিয়ায় বাংলাদেশকে ব্রিকসে (বিকাশমান অর্থনীতির দেশগুলোর জোট) যুক্ত করতে চীনের সহায়তা চাওয়া হয়েছে। তিনি বলেন, ব্রিকসে বাংলাদেশের অন্তর্ভুক্তি সদস্যদেশ বা অংশীদার রাষ্ট্র যেভাবেই হোক, সেটা নিয়ে তাদের সমর্থন চাওয়া হয়েছে।

কূটনৈতিক ও আন্তর্জাতিক সম্পর্ক বিশ্লেষকেরা বলছেন, ভারত সফরের দুই সপ্তাহ পর প্রধানমন্ত্রীর সফরটি চীনের কাছে তাৎপর্যপূর্ণ। কারণ, ভারতের সঙ্গে বাংলাদেশের সম্পর্কের সংবেদনশীলতা ও স্পর্শকাতরতার বিষয়ে চীন অবগত। তবে দক্ষিণ এশিয়ার অন্যান্য দেশের মতো বাংলাদেশের সঙ্গেও উন্নয়ন অভিযাত্রায় অংশীদার হিসেবে নিবিড়ভাবে যুক্ত থাকতে চায় চীন।
