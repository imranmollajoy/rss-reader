অভিযান শুরুর ১০ থেকে ১৫ মিনিট পর ঢাকা মহানগর পুলিশের গোয়েন্দা শাখার (ডিবি) প্রধান হারুন অর রশীদ একটি বিশেষ হেলিকপ্টারে করে ঝিনাইদহ বীরশ্রেষ্ঠ হামিদুর রহমান স্টেডিয়ামে পৌঁছান। সেখান থেকে গাঙ্গুলি হোটেলের পেছনে চলা অভিযানস্থলে আসেন। কিছুক্ষণ অভিযান পর্যবেক্ষণ শেষে সাংবাদিকদের সঙ্গে কথা বলেন ডিবিপ্রধান।

হারুন অর রশীদ সাংবাদিকদের বলেন, মামলার সব আসামিকে গ্রেপ্তারের অভিযান চলমান। পাঁচজন গ্রেপ্তার হয়েছেন, বাকি দুজনকে গ্রেপ্তারে বর্তমানে অভিযান চলছে। ঝিনাইদহে বাবুকে নিয়ে উদ্ধার অভিযান চলছে। যে মুঠোফোনে তিনি শিমুল ভুইয়ার সঙ্গে ছবি বিনিময় ও কথোপকথন করেছিলেন, সেটি উদ্ধারের জন্য অভিযান চলছে। এই মুঠোফোন পাওয়া গেলে অনেক তথ্যই বেরিয়ে আসবে। ডিবি পুলিশ আন্তরিকতার সঙ্গে তদন্ত করছে। এক প্রশ্নের জবাবে তিনি বলেন, ‘আমরা ভালো মানুষকে হয়রানি করব না। তবে অভিযুক্ত কাউকে ছাড় দেওয়া হবে না।’
