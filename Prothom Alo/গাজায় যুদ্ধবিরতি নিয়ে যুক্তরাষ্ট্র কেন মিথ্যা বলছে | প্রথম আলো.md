গত বুধবার দোহায় সংবাদ সম্মেলনে যুক্তরাষ্ট্রের পররাষ্ট্রমন্ত্রী আন্টনি ব্লিঙ্কেন দেশটির প্রস্তাবিত গাজা যুদ্ধবিরতি চুক্তি নিয়ে যে বক্তব্য দিয়েছেন, সেখানে তিনি সততার পরিচয় দেননি। নিজের বক্তব্য পর্ব ও প্রশ্নোত্তর পর্বে ব্লিঙ্কেন বেশ কিছু কথা বলেছেন, যেগুলো পরিষ্কারভাবে মিথ্যা ও গভীরভাবে বিভ্রান্তিকর।

প্রথমত, ব্লিঙ্কেন জোর দিয়ে বলেছেন, ৩১ মে যুক্তরাষ্ট্রের প্রেসিডেন্ট জো বাইডেন যে তিন পর্যায়ের যুদ্ধবিরতি চুক্তি ঘোষণা দিয়েছেন, সেটা একটা ‘ইসরায়েলি প্রস্তাব’ এবং ইসরায়েল তাতে পুরোপুরি সমর্থন দিয়েছে। প্রশ্নোত্তর পর্বে ব্লিঙ্কেনকে জিজ্ঞাসা করা হয়েছিল, যুক্তরাষ্ট্র কি প্রস্তাবিত চুক্তিটি মেনে নেওয়ার জন্য ইসরায়েলকে চাপ দেবে? উত্তরে ব্লিঙ্কেন বলেছেন, এর কোনো প্রয়োজন নেই। কারণ, ইসরায়েল এর মধ্যেই সেটা গ্রহণ করে নিয়েছে। কিন্তু ব্লিঙ্কেন সত্য বলেননি।

প্রকৃতপক্ষে বাইডেনের যুদ্ধবিরতি প্রস্তাব দেওয়ার কারণ হলো, আগস্টে তিনি ডেমোক্রেটিক ন্যাশনাল কনভেনশন করতে চাইছেন। এর আগে তিনি তাঁর বিপর্যয়কর গাজা নীতি থেকে বেরিয়ে আসতে মরিয়া। বাইডেন দাবি করেছেন, এটি ‘ইসরায়েলি প্রস্তাব’, কিন্তু সেটা সত্য নয়। কারণ হলো, বাইডেন তাঁর প্রস্তাব দেওয়ার পর দুই সপ্তাহ পেরিয়ে গেছে, কিন্তু ইসরায়েল সরকারের পক্ষ থেকে কেউ চুক্তির ব্যাপারে কথা বলতে এগিয়ে আসেননি।

প্রকৃত সত্য হচ্ছে, ইসরায়েলি কর্মকর্তারা বরং চুক্তির বিরোধিতা করেছেন। দুই সপ্তাহ ধরে ইসরায়েলি কর্মকর্তারা স্পষ্টভাবে বাইডেনের খসড়া প্রস্তাবটির বিরোধিতা করেছেন।
