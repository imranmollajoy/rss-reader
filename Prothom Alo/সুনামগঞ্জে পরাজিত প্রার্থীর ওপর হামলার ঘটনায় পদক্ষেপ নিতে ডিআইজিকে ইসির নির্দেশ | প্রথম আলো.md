এদিকে হামলার শিকার চেয়ারম্যান পদপ্রার্থী সাইদুর রহমানসহ ১৭ জনের নামে করা মামলার আসামিদের মধ্যে বুধবার হাইকোর্ট থেকে পাঁচজন ছয় সপ্তাহের জন্য জামিন পেয়েছেন। এ সময়ে পুলিশ তাঁদের গ্রেপ্তার বা হয়রানি করতে পারবে না বলে আদেশ দেওয়া হয়েছে। একই মামলার আরও পাঁচজন আসামি বুধবার জামিন নিয়েছেন সুনামগঞ্জের ধর্মপাশা আমলি আদালত থেকে। সাইদুর রহমানের আইনজীবী মোহাম্মদ দাউদ খান জুবায়ের হাইকোর্টের জামিনের বিষয়টি নিশ্চিত করেছেন।

সাইদুর রহমান মুঠোফোনে প্রথম আলোকে বলেন, নির্বাচনের আগে তাঁর পক্ষ থেকে পুলিশের ডিআইজি আবদুল বাতেনের বিরুদ্ধে আচরণবিধি লঙ্ঘনের অভিযোগ করা হয়। ভোটের আগের দিন মধ্যনগর থানা–পুলিশের বিরুদ্ধে পক্ষপাতের অভিযোগও দেন তাঁরা। এতে করে আবদুর রাজ্জাকের পরিবার ক্ষুব্ধ। এর জেরেই হামলা হয়েছে। বর্তমানে তিনি ঢাকার একটি হাসপাতালে চিকিৎসাধীন।
