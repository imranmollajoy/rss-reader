বিশ্লেষকেরা মনে করেন, ভারত মহাসাগরসহ দক্ষিণ এশিয়ার প্রেক্ষাপটে চীন যে মাথাব্যথার কারণ হয়ে দাঁড়িয়েছে, সেটা নতুন নয়। ভারতের এই অবস্থান রাতারাতি পরিবর্তন হওয়ার কোনো সুযোগ নেই; বরং এ অঞ্চলে চীনের ক্রমবর্ধমান উপস্থিতিকে বিবেচনায় নিয়ে প্রতিবেশী দেশগুলোর সঙ্গে ভারতের যুক্ততা ভবিষ্যতে আরও বাড়তে থাকবে। কারণ, আর্থিক সহায়তা নিয়ে চীন যেভাবে এগিয়ে এসেছে, সেটি হয়তো অব্যাহত থাকবে। কিন্তু চীনের চেয়ে ভালো বিকল্প কিংবা সংকটকালীন বন্ধু হিসেবে কীভাবে এগিয়ে আসবে, সেটিই প্রতিবেশীর কাছে তুলে ধরতে থাকবে ভারত। এ ক্ষেত্রে শ্রীলঙ্কা আর মালদ্বীপের আর্থিক সংকটে হাত বাড়িয়ে দেওয়াকে দৃষ্টান্ত হিসেবে ভারত সামনে আনছে।

কূটনৈতিক বিশ্লেষকদের মতে, যেভাবেই হোক না কেন প্রধানমন্ত্রী শেখ হাসিনার দিল্লি আর বেইজিং সফর ভূরাজনীতির কারণে একধরনের ‘ভারসাম্যের সফর’ হয়ে গেছে। আর বাংলাদেশের জন্য এটা একধরনের চ্যালেঞ্জও। বাংলাদেশের নিজের স্বার্থেই নানা দেশ ও জোটের সঙ্গে সহযোগিতা বজায় রেখে চলাটা বাঞ্ছনীয়। তাই সব পক্ষকেই বাংলাদেশের জন্য বোঝানো জরুরি যে ঢাকা যে সহযোগিতা যার কাছ থেকে নিয়ে থাকে, তা অন্য দেশের জন্য কোনো ক্ষতির কারণ হবে না।

দিল্লিভিত্তিক নীতি গবেষণা প্রতিষ্ঠান অবজারভার রিসার্চ ফাউন্ডেশনের (ওআরএফ) ভাইস প্রেসিডেন্ট হর্ষ পন্থ গতকাল দিল্লি থেকে মুঠোফোনে প্রথম আলোকে বলেন, সাম্প্রতিক প্রেক্ষাপটে দুই প্রধানমন্ত্রীর আলোচনায় চীনের প্রসঙ্গটি অনিবার্যভাবেই আসবে। শুধু তিস্তা প্রকল্প নয়, চীনের সঙ্গে বাংলাদেশের সম্পর্ক কীভাবে এগোচ্ছে, সেটা ভারত জানতে ও বুঝতে চাইবে। আর বাংলাদেশ ও চীনের সম্পর্ককে ভারত কীভাবে দেখতে চায়, সেটাও হয়তো তুলে ধরা হবে। সামগ্রিকভাবে ঢাকা-বেইজিং সম্পর্কের ব্যাপারে দিল্লি অন্ধকারে থাকতে চায় না। তিনি মনে করেন, বেইজিং সফরের আগে দিল্লিতে আসাটা নেতা হিসেবে শেখ হাসিনার সঠিক কৌশল।
