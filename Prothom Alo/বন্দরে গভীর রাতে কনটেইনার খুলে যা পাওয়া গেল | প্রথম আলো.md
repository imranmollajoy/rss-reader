আমদানি নীতি আদেশ ২০২১-২০২৪-এর অনুচ্ছেদ ২৫ (১০) অনুযায়ী, আমদানিযোগ্য সিগারেটের প্যাকেটের গায়ে বাংলায় সংবিধিবদ্ধ সতর্কীকরণ ‘ধূমপান স্বাস্থ্যের জন্য ক্ষতিকর’ স্পষ্টভাবে মুদ্রিত থাকতে হবে। তবে বন্ডেড ওয়‍্যারহাউস সিগারেট আমদানি করলে সিগারেটের প্যাকেটের গায়ে এ ধরনের সংবিধিবদ্ধ সতর্কীকরণ বাংলা ছাড়া অন্য কোনো ভাষায় মুদ্রণ করা যাবে। জব্দ করা সিগারেটের গায়ে এমন কোনো লেখা নেই। অর্থাৎ চোরাচালানের পাশাপাশি জব্দ এই সিগারেটের চালানটি আমদানি নিষিদ্ধ।

মিথ্যা ঘোষণা দিয়ে কেন সিগারেট আনা হচ্ছে, জানতে চাইলে কাস্টমস কর্মকর্তারা জানান, সব শর্ত মেনে বৈধপথে সিগারেট আমদানিতে ৫৯৬ দশমিক ২০ শতাংশ শুল্ককর রয়েছে। অর্থাৎ সিগারেটের দাম যদি ১০০ টাকা হয় তাহলে শুল্ককর দিতে হবে ৫৯৬ টাকা। এই বিপুল পরিমাণ শুল্ক ফাঁকি দিতেই মূলত মিথ্যা ঘোষণা দিয়ে সিগারেট এনেছে চক্রটি।

চট্টগ্রাম কাস্টমসের উপকমিশনার এ কে এম খায়রুল বাশার প্রথম আলোকে বলেন, বাজারদর অনুযায়ী জব্দ করা সিগারেটের মূল্য পাঁচ কোটি টাকা। এই সিগারেটের চালান আনার ঘটনায় কারা জড়িত, তা খুঁজে বের করতে তদন্ত চলছে।
