গতকাল সকালে পৌরসভার চর গনেশ এলাকার ভাড়া বাসায় পারিবারিক কলহের জের ধরে স্ত্রী সিনথিয়া ইসলামকে বঁটি দিয়ে জবাই করে হত্যার পর লাশ বিছানায় ফেলে রেখে থানায় গিয়ে পুলিশে খবর দেন স্বামী আলী আক্কাস (২৬)। আলী আক্কাস ভোলার দৌলতখান থানার মধ্য জয়নগর এলাকার মো. রতনের ছেলে। বিয়ের পর এই দম্পতি ফেনীর সোনাগাজীতে বসবাস শুরু করেন।

সিনথিয়ার মা লিপি আক্তার বলেন, ‘পরিবারের অমতে সিনথিয়া আক্কাসকে বিয়ে করে। প্রথমে মেনে নিতে কষ্ট হয়েছিল। কিছুদিন পর আমরা তাদের ঢাকায় বাসায় আসতে বলি। যাবে বলে আর যাওয়া হয়নি। কিছুদিন ধরে সিনথিয়ার মাধ্যমে আলী আক্কাস ব্যবসা করতে তার কাছে কিছু টাকা চাইতে থাকে। আমরা বলেছি, তোমরা ঢাকায় চলে আসো। এরপর টাকা দেওয়া হবে। কিন্তু ঢাকাতে না গিয়ে আক্কাস সিনথিয়াকে টাকার জন্য চাপ দিতে থাকে। মঙ্গলবার দিবাগত রাত দুইটার পর সিনথিয়া আমাকে বারবার ফোন দিতে থাকে। ফোন ধরার পর সিনথিয়া জানায় আক্কাস তাকে টাকার জন্য প্রচণ্ড মারধর করছে। এরপর রাত সাড়ে তিনটার দিকে মেয়ে আবারও ফোন দিয়ে বলে মা আমার ফোন বন্ধ থাকলেও বুঝবা তোমাদের জামাই আমারে মেরে ফেলেছে। আর সকাল হতে না হতেই থানা-পুলিশ মুঠোফোনে জানায় মেয়েকে আক্কাস জবাই করে হত্যা করেছে।’
