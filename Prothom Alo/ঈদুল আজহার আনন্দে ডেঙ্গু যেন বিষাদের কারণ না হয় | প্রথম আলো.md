মশার অত্যাচার আর চোখরাঙানিতে জীবন অতিষ্ঠ হয়ে উঠছে। এ বছরের ১২ জুন পর্যন্ত ডেঙ্গুতে মারা গেছেন ৩৯ জন। ৩ হাজার ১৫০ জন মানুষ আক্রান্ত হয়েছেন ডেঙ্গুতে।যেকোনো ধরনের উৎসবের আমেজে আমাদের সবকিছুরই দাম যেমন বাড়ে, বাড়ে ভোগান্তিও। এই যেমন বছরের দুই ঈদে মানুষের প্রয়োজনীয় ভ্রমণে অসম্ভব কষ্ট পোহাতে হয় রাস্তাঘাটে, একইভাবে যাতায়াতের পরিবহনটি পাওয়াও হয়ে ওঠে সোনার হরিণ। কি বাস, কি ট্রেন, কি লঞ্চ, কি বিমান—সব পথেই অসম্ভব ভিড় ও ভোগান্তি। এর ওপর রয়েছে জিনিসপত্রের দামের ঊর্ধ্বগতি।

পবিত্র ঈদুল ফিতরের আগে যেমন প্রয়োজনীয় উপকরণের লাগামহীন মূল্যবৃদ্ধি, ঈদুল আজহার আগে কোরবানির পশুর মূল্যবৃদ্ধি পায়, তেমনি বৃদ্ধি পায় জনস্বাস্থ্য গুরুত্বপূর্ণ সংক্রামক রোগের প্রবণতা। ডেঙ্গু একটি অতি গুরুত্বপূর্ণ ও ক্রমান্বয়ে ভয়ংকর হয়ে ওঠা মারাত্মক রোগ। একদিকে বর্ষাকাল শুরু হয়েছে, অন্যদিকে ডেঙ্গুর বাহক এডিস মশার প্রজননস্থল বৃদ্ধির সময় শুরু হয়েছে। শুরু হয়েছে আমাদের মুসলিমদের সবচেয়ে বড় উৎসব ঈদুল আজহার পুরাদস্তুর প্রস্তুতি। এই ধর্মীয় উৎসবের সবচেয়ে বড় দিক হলো পশু কোরবানি করা। আমাদের দেশের খামারিরা সারা বছর ধরে অক্লান্ত পরিশ্রম করে তাঁদের প্রাণপ্রিয় গরু-ছাগলকে বাজারজাত করেন কিছু লাভের আশায়।
