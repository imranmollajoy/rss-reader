ছড়া পরিদর্শনকালে মেয়র আনোয়ারুজ্জামান চৌধুরী বলেন, নগরের ভেতর দিয়ে ২৩টি ছড়া প্রবাহিত হয়েছে। এসব ছড়ার আশপাশ থেকে অবৈধ স্থাপনা উচ্ছেদ করে ১৯৫৬ সালের নকশা ধরে খনন করা হবে। প্রতিটি ছড়াকেই সুরমা নদীর সঙ্গে যুক্ত করা ও সুরমা নদীও খনন করা হবে। সুরমা নদীর সিটি করপোরেশন এলাকা শুধু খনন করলে হবে না, সেটা উৎপত্তিস্থল থেকে খনন করতে হবে।

সাবেক মেয়র আরিফুল হক চৌধুরীকে ধন্যবাদ জানিয়ে মেয়র আনোয়ারুজ্জামান বলেন, ‘তিনি (আরিফুল) আন্তরিকতার সঙ্গে আমাকে সহযোগিতা করছেন। তাঁর ১০ বছরের অভিজ্ঞতাকে কাজে লাগিয়ে আমরা কাজ করব। তিনি কোথায় কোথায় প্রতিবন্ধকতার শিকার হয়েছেন, সেগুলোও আমাকে অবহিত করেছেন। আমরা সেসব প্রতিবন্ধকতা দূর করার চেষ্টা চালাব।’
