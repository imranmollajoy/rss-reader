গতকাল বুধবার বিকেল সাড়ে পাঁচটায় তাহসিনের জানাজা অনুষ্ঠিত হয়। এরপর দাফন করা হয় পারিবারিক কবরস্থানে। তার আগে বাড়ি থেকে তার লাশের খাটিয়া নেওয়ার সময় মা আয়েশা বেগম ছুটে আসেন। চিৎকার করে জানতে চান ছেলেকে কেন নেওয়া হচ্ছে। জানেন, তবু মায়ের মন। কীভাবেই–বা বিদায় দেবেন বুকের ধনকে।

চট্টগ্রামের ফটিকছড়ির সমিতির হাট ইউনিয়নের ছাদেক নগরে তাহসিনদের বাড়ি। গতকাল সেখানে গিয়ে দেখা গেল, আত্মীয়স্বজন আর প্রতিবেশীদের ভিড়। তাহসিনের সহপাঠী-বন্ধুদের অনেকেই এসেছে তাকে শেষবিদায় জানাতে। সবাই চোখ মুছছিল। তাহসিনের আরব আমিরাতপ্রবাসী বাবা নুরুল ইসলাম গতকাল সকালে দেশে এসে পৌঁছান। বাড়িতে এসেই ছেলের নিথর দেহের পাশে বসে পড়েন। সেখান থেকে জানাজার আগপর্যন্ত নড়েননি।

সবকিছু ছাপিয়ে মা আয়েশা বেগমের আহাজারি শোনা যাচ্ছিল। বিলাপের সুরে তিনি বলছিলেন, ‘ছেলে কম্পিউটার শিখছিল। প্রায় বলত, “মা আমি বড় হয়ে কম্পিউটার শিখে চাকরি করব। পাশাপাশি ফ্রিল্যান্সার হব। আয়রোজগার করব।”’ তার বাবা ২২ বছর ধরে সংযুক্ত আরব আমিরাতের দুবাইয়ে শ্রমিকের কাজ করেন। তাহসিনকে নিয়ে মা–বাবার অনেক স্বপ্ন ছিল। তার কিছুই পূরণ হবে না আর। তাহসিনের মা কেবল সে প্রসঙ্গ তুলে বিলাপ করছিলেন।
