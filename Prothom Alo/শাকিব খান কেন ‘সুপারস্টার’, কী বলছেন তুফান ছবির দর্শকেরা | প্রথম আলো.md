কথা হয় সিনেমা দেখতে আশা ২৫-৩০ জন দর্শকের সঙ্গে। তাঁদের কেউ কেউ দ্বিতীয়বারের মতো সিনেমা দেখতে এসেছেন। এর মধ্যে নগরের আগ্রাবাদ এলাকা থেকে আসা সালেকিন আহমেদও আছেন। দুবার কেন দেখতে এলেন, জানতে চাইলে তিনি বললেন, ‘সুপারস্টার শাকিব খান আছে সিনেমায়, এই কারণেই দেখতে আসা।’ সাকিব খান সুপারস্টার কেন, এমন প্রশ্নে তিনি বলেন, ‘এই সিনেমায় তাঁর লুক ও অভিনয় দিয়েই তিনি প্রমাণ করেছেন তিনি বাংলাদেশের সুপারস্টার।’

১৭ জুন মুক্তি পেয়েছে রায়হান রাফী পরিচালিত অ্যাকশন ঘরানার সিনেমা ‘তুফান’। মুক্তি আগে থেকেই সিনেমাটি ঘিরে ছিল ব্যাপক উন্মাদনা। মুক্তির দিন থেকেই চট্টগ্রামের তিন সিনেমা হলে সিনেমাটি দেখতে দর্শকদের উপচে পড়া ভিড় ছিল। শুক্রবার নগরের সুগন্ধা সিনেমা হল, স্টার সিনেপ্লেক্স ও সিলভার স্ক্রিনে তুফানের মোট প্রদর্শনী ১৬টি হয়।
