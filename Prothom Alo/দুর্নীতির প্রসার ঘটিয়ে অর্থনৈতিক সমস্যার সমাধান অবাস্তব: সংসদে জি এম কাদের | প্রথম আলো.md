জি এম কাদের বলেন, কোভিড মহামারি ও রাশিয়া–ইউক্রেন যুদ্ধের প্রভাব বিশ্ব অর্থনীতিতে ক্রমশ হ্রাস পাচ্ছে। বিভিন্ন দেশ আগের অবস্থায় ফিরে যাচ্ছে। কিন্তু দেশের অর্থনীতিতে ক্রমাবনতি ঠেকানো যাচ্ছে না। সে কারণে অনেক বিশেষজ্ঞের ধারণা, কোভিড মহামারি বা ইউক্রেন যুদ্ধ বাংলাদেশে মূল সমস্যাগুলো সৃষ্টি করেনি। সমস্যা শুরু হয়েছিল আগেই অন্যান্য কারণে। কোভিড মহামারি ও ইউক্রেন যুদ্ধ এগুলোকে উসকে দিয়েছিল মাত্র।

জাতীয় পার্টির চেয়ারম্যান জি এম কাদের বলেন, অর্থনীতিতে সুশাসনের অভাব, সে কারণে দুর্নীতি ও দুর্বৃত্তায়নে যে ব্যাপকতা, তা থেকে উত্তরণ ছাড়া অর্থনৈতিক সংকট কাটিয়ে ওঠা সম্ভব নয়। বাজেটে মূল সমস্যার কোনো স্বীকৃতি ও সে সমস্যা মোকাবিলার দিকনির্দেশনা পাওয়া যায়নি, বরং সমস্যার কারণগুলোকে উৎসাহিত করার প্রায়ই লক্ষ করা যায়। কাজেই বিদ্যমান অর্থনৈতিক সমস্যার টেকসই ও স্থায়ী সমাধান খুব শিগগির হচ্ছে, এমনটা আশা করা যাচ্ছে না।

ব্যাংক খাতে অব্যবস্থাপনার সমালোচনা করে জি এম কাদের বলেন, তথ্য গোপন করে ব্যাংক খাতকে নাজুক পরিস্থিতিতে ঠেলে দেওয়া হচ্ছে। ব্যাংক খাত নড়বড়ে। কারণ হলো খেলাপি ঋণ।
