চাইলে সাকিবের আন্তর্জাতিক টি-টোয়েন্টি ক্যারিয়ারে একবার তাকাতে পারেন। দেশের বাইরে যে দুটি জায়গায় তাঁর রান সবচেয়ে বেশি, ওয়েস্ট ইন্ডিজ বা ক্যারিবিয়ান দ্বীপপুঞ্জ তার মধ্যে একটি। অন্যটি নিউজিল্যান্ড। কাকতালীয় ব্যাপার হলো, এ দুটি জায়গায় টি-টোয়েন্টিতে সাকিবের ম্যাচ, ইনিংস ও রানসংখ্যা সমান! ৭ ম্যাচে ৭ ইনিংস ব্যাটিংয়ে নেমে ২১৩ রান করেছেন। স্ট্রাইক রেট তাঁর টি-টোয়েন্টি ক্যারিয়ারের (১২১.৩৯) চেয়ে বেশি—ওয়েস্ট ইন্ডিজে ৩৫.৫০ গড়ে ১৩৭.৪১ এবং নিউজিল্যান্ডে ৩০.৪২ গড়ে ১৩৫.৬৬ স্ট্রাইক রেট। বিদেশের মাটিতে দেশের হয়ে অন্তত ৫টি টি-টোয়েন্টি ম্যাচ খেলেছেন, এমন জায়গাগুলো বিচারে ওয়েস্ট ইন্ডিজেই সাকিবের স্ট্রাইক রেট সবচেয়ে বেশি।

চাইলে তিন সংস্করণ মিলিয়েও এই হিসাবটা করতে পারেন। বিদেশের মাটিগুলোর মধ্যে জিম্বাবুয়ে ও ওয়েস্ট ইন্ডিজে সর্বোচ্চ ৩০টি করে ম্যাচ খেলেছেন সাকিব। কিন্তু দেশের বাইরে যত জায়গায় তিনি আন্তর্জাতিক ম্যাচ খেলেছেন, তার মধ্যে ওয়েস্ট ইন্ডিজেই সাকিবের রানসংখ্যা সবচেয়ে বেশি—৩৬ ইনিংসে ৪৩.৭০ গড়ে ১৩১১ রান। ব্যাটিং গড়েও ওয়েস্ট ইন্ডিজের মাটি সাকিবের জন্য সবচেয়ে পয়া। অর্থাৎ তিন সংস্করণ মিলিয়ে দেশের বাইরে ওয়েস্ট ইন্ডিজেই সাকিবের ব্যাটিং গড় সবচেয়ে বেশি।
