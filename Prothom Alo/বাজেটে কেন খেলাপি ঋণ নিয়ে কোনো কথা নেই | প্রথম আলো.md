*প্রথম আলো*র রিপোর্টে দেখা যায়, চলতি বছরের মার্চ পর্যন্ত রাষ্ট্রায়ত্ত ১২টি সংস্থার লোকসান প্রায় সাড়ে ১৯ হাজার কোটি টাকা। আমাদের সরকারি প্রতিষ্ঠানের মোট সংখ্যা ৪৯টি। এসব সংস্থার মধ্যে লাভজনক প্রতিষ্ঠানগুলো ২০২৩-২৪ অর্থবছরের এপ্রিল পর্যন্ত রাষ্ট্রীয় কোষাগারে জমা দিয়েছে ১ হাজার কোটি টাকার মুনাফা। অবশ্য তার বিনিময়ে একই সময়কালে এদের পেছনে অনুদান হিসেবে সরকারের গচ্চা গেছে দেড় হাজার কোটি টাকা। এসব লোকসানি প্রতিষ্ঠান যে শুধু দেশ ও জনগণের বোঝা, তা–ই নয়, তারা ঋণখেলাপিও বটে। তাদের খেলাপি ঋণের পরিমাণ ১৮৪ কোটি টাকা।

পলিসি রিসার্চ ইনস্টিটিউটের এক গবেষণায় দেখা গেছে, ২০২১ অর্থবছরে সরকারি প্রতিষ্ঠানগুলোর মোট সম্পদের পরিমাণ ছিল জিডিপির ১৭ শতাংশ। সেসব প্রতিষ্ঠান থেকে যা মুনাফা এসেছে সেটা জিডিপির একিট নগণ্য অংশ, মাত্র ০.৬ শতাংশ। এসব প্রতিষ্ঠানে বিনিয়োগ থেকে আয় যদি ১০ থেকে ১২ শতাংশ হারে হতো, তাহলে মুনাফা হতো জিডিপির ১.৮ থেকে ২ শতাংশ। ২০২১ সালের হিসাবে এর পরিমাণ হতো ৭০ হাজার কোটি টাকার বেশি।

এসব অদক্ষ প্রতিষ্ঠান বন্ধ করে দিয়ে সেখানে বিশেষ অর্থনৈতিক অঞ্চল (যে রকম করা হয়েছে চট্টগ্রাম স্টিল মিল এবং আদমজী পাটকলের জায়গায়) স্থাপন করলে আমাদের করের টাকার এমন নয়ছয় হয় না। বিকল্প ব্যবস্থায় এসব প্রতিষ্ঠান ব্যক্তি খাতে বিক্রি করে দেওয়া উচিত, যাতে সরকারি ব্যয় সাশ্রয়ের পাশাপাশি বৃদ্ধি পায় রাষ্ট্রের রাজস্ব আয়।
