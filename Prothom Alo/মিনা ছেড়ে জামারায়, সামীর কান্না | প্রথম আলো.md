আসলে এ তিনটি জামারা শয়তানের কোনো প্রতীক নয়। বরং এখানে পাথর নিক্ষেপ হলো হজরত ইব্রাহিম (আ.)-য়ের অনুসরণ । তিনি পুত্র হজরত ইসমাইল (আ.)-কে আল্লাহর নির্দেশে কোরবানি করার জন্য যখন মিনার দিকে নিয়ে আসছিলেন তখন শয়তান তাঁকে তিনবার ধোঁকা দেওয়ার চেষ্টা করে। তিনি তিনবারই পাথর নিক্ষেপ করে শয়তানকে তাড়িয়ে দেন। হাজিরা সেটার অনুসরণেই পাথর নিক্ষেপ করেন। কেননা রাসুল (সা.) এভাবেই করেছেন ও করতে বলেছেন। হাজিদের সেটাই করতে হবে। ব্যস। কোনো যুক্তি খোঁজা বা শয়তানকে জামারায় বেঁধে রাখা হয়েছে মনে করার দরকার নেই।

বস্তুত পুরো হজই হলো হজরত ইব্রাহিম (আ.)-এর স্মৃতি বিজড়িত ইবাদত। তিনিই মুসলিম মিল্লাতের পিতা যিনি আল্লাহর একত্ববাদ প্রতিষ্ঠায় আজীবন সংগ্রাম করে গেছেন। কোরআন শরিফে তাই রাসুল (সা.)-কে উদ্দেশ করে বলা হয়েছে, ‘এখন আমি তোমার ওপর প্রত্যাদেশ করলাম, তুমি একনিষ্ঠ ইব্রাহিমের ধর্মাদর্শ অনুসরণ করো। ইব্রাহিম শরিককারীদের মধ্যে ছিলেন না।’ (১৬: ১২৩) হজরত ইব্রাহিম (আ.) ও তাঁর বড় পুত্র হজরত ইসমাইল (আ.) কাবাঘরকে পুনর্নির্মাণ করেছেন। আবার আল্লাহর নির্দেশে তিনি সকল মুসলমানকে হজ করতে আসার জন্য আহ্বান জানিয়েছেন।

**দুই**

মধ্য জামারায় কঙ্কর নিক্ষেপ শেষ করে যখন বড় জামারার দিকে এগিয়ে গেলাম, তখন কেমন যেন একটা অদ্ভুত অনুভূতি হলো। ‘আল্লাহু আকবর’ বলে শেষ পাথরটি নিক্ষেপের পর গলার ভেতর কেমন লাগছিল। আমরা দুজন দ্রুত সামনে এগিয়ে গেলাম। বড় জামারায় কঙ্কর নিক্ষেপের পর হাত তুলে দোয়া না করলেও হয়, কেননা রাসুল (সা.) করেননি।

খানিকটা এগিয়ে বাকিদের জন্য অপেক্ষা করতে লাগলাম। রাস্তার ঢালে। দুজন পুলিশ ওখানে ছিল।ভেবেছিলাম, দাঁড়াতে দেবে না। তবে তারা কিছু বলল না। পুব দিক ঘুরে তাকিয়ে দেখছিলাম অন্যদের যারা কঙ্কর নিক্ষেপ করছেন ও এগিয়ে যাচ্ছেন। চোখে পড়ল, আমাদের দলের অন্যতম কনিষ্ঠ সদস্য সামী বড় জামারা থেকে সামনে এগিয়ে এসে কিছুটা উদভ্রান্তের মতো এদিক-ওদিক হাঁটছে। ওর দুচোখ দিয়ে পানি ঝরছে, কণ্ঠ রুদ্ধ হয়ে গেছে। নিজের আবেগকে নিজে সংযত করার চেষ্টা করছে। আমি ওকে ডাকতে যাচ্ছিলাম। আমার সহধর্মিণী বাধা দিয়ে বললেন, ‘ডেকো না।’ আর যেটুকু মুখে উচ্চারণ করে বললেন না, তা হলো, ‘ ওকে ওর একান্ত অনুভূতিটা অনুভব করতে দাও, ওর আবেগকে ওর মতো বইতে দাও।’

**আসজাদুল কিবরিয়া: লেখক ও সাংবাদিক**
