স্বতন্ত্র এই সংসদ সদস্য বলেন, দেশে উন্নয়নের সঙ্গে দুর্নীতিও বেড়ে গেছে। দুর্নীতির লাগাম টানা না গেলে উন্নয়ন ধরে রাখা যাবে না। দেশ বাঁচাতে হলে দুর্নীতি প্রতিরোধ করতে হবে। ব্যাংকে দুর্নীতি বেড়ে গেছে। ব্যাংকের পদস্থ কর্মকর্তা, চেয়ারম্যান দুর্নীতিতে নিমজ্জিত। উদাহরণ হিসেবে বেসিক ব্যাংকের চেয়ারম্যান আবদুল হাইয়ের কথা বলা যায়। তিনি হাজার কোটি টাকা নিয়ে বিদেশে চলে গেছেন। তাঁর বিচার হয়নি।

তারল্য সংকটের কারণে ব্যাংকে টাকা নেই, এমন দাবি করে সোহরাব উদ্দিন বলেন, কিছুদিন আগে কিছু দুর্বল ব্যাংককে একীভূত করার সিদ্ধান্ত হয়েছিল। কিন্তু তা এখনো কার্যকর হয়নি। গ্রাহকেরা টাকা তুলে নিয়ে গেছেন। অদূরদর্শী সিদ্ধান্ত ও ব্যাংকের নাম প্রকাশ করার কারণে ব্যাংকগুলো ক্ষতিগ্রস্ত হয়েছে।

স্বতন্ত্র সংসদ সদস্য সোহরাব উদ্দিন বলেন, কিছু ব্যক্তি পুঁজিবাজারে এসে হাজার কোটি টাকা লুটপাট করে চলে গেছেন। তাঁরা পরিচিত মুখ। পুঁজিবাজার নিয়ে ভাবতে হবে। ব্যাংক ও পুঁজিবাজারের দিকে দৃষ্টি দিতে হবে।
