সবচেয়ে আশঙ্কাজনক বিষয় হলো, ট্রেনের কর্মকর্তারা বলছেন, চকরিয়ায় এ ধরনের পাথর নিক্ষেপের ঘটনা নিয়মিত ঘটছে। কিন্তু রেলওয়ের চকরিয়া স্টেশনমাস্টারের ভাষ্য থেকে বোঝার উপায় নেই চকরিয়ার নিয়মিত পাথর নিক্ষেপের ঘটনা রেলওয়ে আদৌ গুরুত্বের সঙ্গে নিয়েছে কি না। তিনি বলেছেন, কে বা কারা পাথর নিক্ষেপ করেছে, বিষয়টি জানা যায়নি। তবে এ ব্যাপারে অভিযোগ পেলে যারাই জড়িত থাকুক না কেন, তাদের খুঁজে বের করে আইনের আওতায় আনা হবে।

পর্যটক এক্সপ্রেস ট্রেনের কর্মকর্তারা যখন পাথর নিক্ষেপের ঘটনা নিয়ে উদ্বেগ জানাচ্ছেন, সেখানে অভিযোগ পাওয়ার পর ব্যবস্থা নেওয়া হবে, এমন বক্তব্যের প্রকৃত অর্থ কী? তাহলে কি রেলওয়ে মর্মান্তিক আরেকটি ঘটনা পর্যন্ত অপেক্ষা করে থাকবে? ঢাকা–কক্সবাজার রেলপথে চকরিয়াতেই যখন পাথর নিক্ষেপের ঘটনা ঘটছে, তখন এ অপরাধে যারা জড়িত, তাদের শনাক্ত করা খুব কি কঠিন?
