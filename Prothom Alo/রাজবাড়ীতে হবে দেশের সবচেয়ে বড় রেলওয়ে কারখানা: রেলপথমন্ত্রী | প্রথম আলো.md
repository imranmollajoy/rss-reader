রেলপথমন্ত্রী মো. জিল্লুল হাকিম বলেছেন, রাজবাড়ীতে বাংলাদেশের সবচেয়ে বড় রেলওয়ে কারখানা হবে। ১০৫ একর জমি নিয়ে এ কারখানা প্রতিষ্ঠিত হবে। এখানে দোতলাবিশিষ্ট স্টেশনও নির্মাণ করা হবে। রাজবাড়ীকে ‘রেলওয়ে শহরে’ পরিণত করা হবে।

রাজবাড়ীতে আজ রোববার আওয়ামী লীগের ৭৫তম প্রতিষ্ঠাবার্ষিকী উদ্‌যাপন অনুষ্ঠানে প্রধান অতিথি হিসেবে কথাগুলো বলেন মন্ত্রী জিল্লুল হাকিম। তিনি রাজবাড়ী-২ আসনের সংসদ সদস্য ও জেলা আওয়ামী লীগের সভাপতি। রাজবাড়ী জেলা আওয়ামী লীগ এ আয়োজন করে।

বেলা ১১টায় জাতীয় সংগীতের সঙ্গে জাতীয় ও দলীয় পতাকা উত্তোলন করা হয়। এরপর বঙ্গবন্ধুর প্রতিকৃতিতে শ্রদ্ধা জানান নেতারা। পরে অনুষ্ঠিত হয় আলোচনা সভা। সভা শেষে দলীয় কার্যালয় থেকে শোভাযাত্রা বের হয়ে শহরের প্রধান সড়ক প্রদক্ষিণ করে।
