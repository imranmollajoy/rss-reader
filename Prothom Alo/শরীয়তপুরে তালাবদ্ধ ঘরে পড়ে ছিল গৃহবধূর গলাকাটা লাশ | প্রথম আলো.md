শরীয়তপুরের নড়িয়ায় তলাবদ্ধ বসতঘরে গৃহবধূর গলাকাটা লাশ পাওয়া গেছে। গতকাল রোববার সন্ধ্যায় নড়িয়া পৌরসভার একটি বাসা থেকে লাশটি উদ্ধার করে পুলিশ।

লাশ উদ্ধার হওয়া নারীর বয়স ৪৫ বছর। তাঁর স্বামী ব্যাটারিচালিত অটোরিকশাচালক।

পুলিশ ও স্থানীয় সূত্রে জানা যায়, গতকাল রোববার সকালে অটোরিকশা নিয়ে বাড়ি থেকে বের হন ওই নারীর স্বামী। তিনি বিকেলে বাসায় ফিরে ঘরের দরজায় তালা লাগানো দেখতে পান। তখন স্ত্রীকে খোঁজাখুঁজি করেন। একপর্যায়ে ঘরের দরজার ফাঁক দিয়ে উঁকি দিয়ে স্ত্রীকে মেঝেতে পড়ে থাকতে দেখেন তিনি। পরে পেছনের দরজা ভেঙে ভেতরে ঢুকে স্ত্রীর গলাকাটা ও রক্তাক্ত লাশ পান। খবর পেয়ে পুলিশ এসে সন্ধ্যায় লাশটি উদ্ধার করে। প্রাথমিক জিজ্ঞাসাবাদের জন্য নিহত নারীর স্বামীকে থানায় নিয়ে যায় পুলিশ।
