কিন্তু ‘কাজির গরু কিতাবে আছে, গোয়ালে নেই’। দেশে বর্তমানে যে ১৫ লাখ সরকারি কর্মচারী আছেন, তাঁদের সামান্য অংশই সম্পদের হিসাব দিয়ে থাকেন। সেনাসমর্থিত তত্ত্বাবধায়ক সরকারের আমলে সম্পদের হিসাব দেওয়ার ব্যাপারে কড়াকড়ি করায় অনেকেই হিসাব দিয়েছিলেন।

যদিও দুর্নীতির বিরুদ্ধে শূন্য সহিষ্ণুতা ঘোষণাকারী আওয়ামী লীগ সরকার একটানা সাড়ে ১৫ বছর ক্ষমতায় থাকলেও সরকারি কর্মকর্তাদের সম্পদের হিসাব নেয়নি। নির্বাচনী ইশতেহার অনুযায়ী জনপ্রতিনিধিদের সম্পদের হিসাব জনসমক্ষে প্রকাশেরও প্রয়োজন তারা বোধ করেনি। এ বিষয়ে প্রশ্ন করা হলে নীতিনির্ধারকেরা বরাবর সুকৌশলে এড়িয়ে গেছেন। এমনকি সরকারি কর্মকর্তাদের বিরুদ্ধে মামলা করার ক্ষেত্রে ঊর্ধ্বতন কর্তৃপক্ষের অনুমতি নেওয়ার বিধান যুক্ত করায় সরকারি কর্মকর্তারা আরও আশকারা পেয়েছেন।

এ কারণেই আমরা বেসিক ব্যাংক-কাণ্ড, হল-মার্ক কাণ্ড, বালিশ ও পর্দা-কাণ্ডের পর জনপ্রশাসনে বেনজীর, মতিউরদের আবির্ভাব ঘটতে দেখি। মূলধারার সংবাদমাধ্যম ও সামাজিক যোগাযোগমাধ্যমে যেসব তথ্য-উপাত্ত বেরিয়ে এসেছে, তাতে আরও অনেক ছোট–বড় সাবেক ও বর্তমান আমলার নাম এসেছে।
