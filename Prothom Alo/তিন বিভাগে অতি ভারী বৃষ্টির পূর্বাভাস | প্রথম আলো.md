আজ মঙ্গলবার সকাল থেকেই রাজধানীর আকাশ মেঘলা। গতকালও মোটামুটি এমন অবস্থা ছিল। আজ শুধু রাজধানী নয়, দেশের অনেক স্থানে বৃষ্টি হচ্ছে, আবার কোথাও আকাশ মেঘলা হয়ে আছে। এর সঙ্গে আবার তাপপ্রবাহও বইছে কোথাও কোথাও।

মৌসুমি বায়ু আরও সক্রিয় হয়ে উঠছে। এর প্রভাবে দেশের তিনটি বিভাগে ভারী থেকে অতি ভারী বৃষ্টি হতে পারে বলে আভাস দিয়েছে আবহাওয়া অধিদপ্তর। আজ মঙ্গলবার সকালে দেওয়া পরবর্তী ২৪ ঘণ্টার আবহাওয়ার পূর্বাভাসে এ কথা জানানো হয়।

আবহাওয়ার পূর্বাভাসে বলা হয়, আজ সকাল ৬টা থেকে পরবর্তী ৭২ ঘণ্টার মধ্যে রংপুর, ময়মনসিংহ ও সিলেট বিভাগে ভারী থেকে অতি ভারী বর্ষণ হতে পারে। সেখানে বলা হয়েছে, রংপুর, ময়মনসিংহ ও সিলেট বিভাগের অধিকাংশ জায়গায়; ঢাকা, চট্টগ্রাম ও রাজশাহী বিভাগের অনেক জায়গায় এবং খুলনা ও বরিশাল বিভাগের কিছু জায়গায় অস্থায়ীভাবে দমকা হাওয়াসহ হালকা থেকে মাঝারি ধরনের বৃষ্টি, বজ্রবৃষ্টিও হতে পারে।
