সরদার উদয় রায়হান জানান, সুরমা নদীর সুনামগঞ্জ ও কানাইঘাট পয়েন্ট এবং সারি নদের সারি পয়েন্টে পানি বিপৎসীমার ওপর দিয়ে বইছে। বৃষ্টির ফলে মৌলভীবাজার জেলার কুশিয়ারা নদীতে পানি বেড়ে গেছে। সেখানকার কিছু এলাকায় বন্যা পরিস্থিতির সৃষ্টি হয়েছে।

এর আগে গতকাল সোমবার বন্যা পূর্বাভাস ও সতর্কীকরণ কেন্দ্রের দেওয়া পূর্বাভাসে বলা হয়, আগামী ২৪ থেকে ৪৮ ঘণ্টায় উত্তর-পূর্বাঞ্চলের সুরমা-কুশিয়ারা, সারিগোয়াইন, সোমেশ্বরী, জাদুকাটা, ঝালুখালী, মনু-খোয়াই নদ–নদীগুলোর পানি দ্রুত বাড়তে পারে এবং কিছু স্থানে বিপৎসীমা অতিক্রম করতে পারে।

ওই পূর্বাভাসে বলা হয়, ব্রহ্মপুত্র-যমুনা নদ-নদীর পানি সমতল বৃদ্ধি পাচ্ছে। আগামী ৭২ ঘণ্টায় ব্রহ্মপুত্র-যমুনা নদ-নদীর পানি বাড়তে পারে। গঙ্গা-পদ্মা নদীগুলোর পানি সমতল বেড়ে যাচ্ছে। এ বৃদ্ধি আগামী ৪৮ ঘণ্টা পর্যন্ত অব্যাহত থাকতে পারে।
