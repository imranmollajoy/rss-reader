**স্টার সিনেপ্লেক্সে সর্বোচ্চ শোর রেকর্ড**  
স্টার সিনেপ্লেক্সের দুই দশকের ইতিহাসে বাংলা চলচ্চিত্রের মধ্যে সর্বোচ্চ শোর রেকর্ড গড়েছে তুফান। স্টার সিনেপ্লেক্সের জ্যেষ্ঠ বিপণন কর্মকর্তা মেজবাহ উদ্দিন আহমেদ প্রথম আলোকে জানান, ঈদের দ্বিতীয় দিন স্টার সিনেপ্লেক্সের সব আউটলেট মিলিয়ে ছবিটির ৪৭টি শো চালানো হয়েছে। এর আগে বাংলা কোনো সিনেমার এত শো চালানো হয়নি।  
শোর হিসাবে প্রিয়তমা, পরাণ ও হাওয়া সিনেমাকে ছাড়িয়ে গেছে তুফান।  
ঈদের দিন স্টার সিনেপ্লেক্সে ২২টি শো দিয়ে যাত্রা শুরু করেছিল তুফান, দর্শকের চাপে শো বাড়তে বাড়তে ৪৭ টিতে পৌঁছেছে। শো আরও বাড়ার সম্ভাবনা রয়েছে বলে জানান মেজবাহ আহমেদ। তিনি বলেন, ‘ছবিটি দেখতে দর্শকের প্রচুর চাপ ছিল। ব্যাড বয়েজ-এর মতো সিনেমার শো কমিয়ে তুফান-এর শো বাড়ানো হয়েছে। শো বেড়েই চলেছে, কমার কোনো লক্ষণ নেই।’  
আজ থেকে স্টার সিনেপ্লেক্সে তুফান–এর শো বাড়িয়ে ৫১টি করা হয়েছে।  
ঢাকার আরেক সিনেপ্লেক্স লায়ন সিনেমাসে ঈদের দিন পাঁচটি শো চালানো হয়েছে। দর্শকের চাপে প্রতিদিন ১০টি শো চালানো হচ্ছে। প্রেক্ষাগৃহটির কর্ণধার মির্জা আবদুল খালেক জানান, তুফান সিনেমার প্রায় সব শো হাউসফুল যাচ্ছে।  
‘তুফান’ সিনেমায় শাকিব খানকে দ্বৈত চরিত্রে দেখা গেছে। রায়হান রাফী পরিচালিত এ সিনেমায় শাকিবের বিপরীতে অভিনয় করেছেন ভারতের মিমি চক্রবর্তী এবং বাংলাদেশের নাবিলা। আরও আছেন চঞ্চল চৌধুরী, ফজলুর রহমান বাবু, গাজী রাকায়েত, সালাহউদ্দিন লাভলু, গাউসুল আলম শাওন প্রমুখ।  
তুফান ছবিটি প্রযোজনা করেছে আলফা-আই স্টুডিওজ লিমিটেড; ডিজিটাল পার্টনার চরকি এবং ইন্টারন্যাশনাল ডিস্ট্রিবিউটর হিসেবে আছে এসভিএফ।
