বিরক্ত হয়ে বাবার দিকে তাকালাম। সকাল থেকে এই এক কথা ১০০ বার জিজ্ঞেস করে ফেলেছেন, ‘কাল যা নাহয়? একদম ভোরে বাসে তুলে দিই?’

না তাকিয়েই জবাব দিলাম, ‘ক্লাস মিস হয়ে যাবে।’

বাবা উৎফুল্ল গলায় বলল, ‘আরে ধুর ব্যাটা, একটা–দুইটা ক্লাস মিস হলে এমন কী ক্ষতি। ব্যাগটা এদিকে দে তো। বাকি জিনিস রাতের বেলা সময় করে গুছিয়ে দেব।’ বাবা আমার ব্যাগের দিকে হাত বাড়ালেন।

আমি রাগ করে বললাম, ‘দেখো বাবা, প্রতিবার তুমি এ রকম করো।’

বাবা ব্যাগ ছেড়ে দিলেন। বিড়বিড় করতে লাগলেন, ‘কী হতো আর একটা দিন থাকলে? আমরা কী লেখাপড়া করিনি?’

পাত্তা দিলাম না। আরও দুই দিন আগেই যাওয়া উচিত ছিল। ‘কাল যা’, ‘আজ এই ঝামেলা’, ‘ওই ঝামেলা’ শুনতে শুনতে দুই দিন থাকতে হলো।

‘সবকিছু ঠিকঠাক করে নিয়েছিস তো? নারকেলের গুঁড়ি কিন্তু বড় ব্যাগটায় দিয়েছি। ব্যাকপ্যাকে বিস্কুট দিয়েছি। ব্যাগের পাশেই পানি আর কোক। রাস্তায় ক্ষুধা লাগলে খেয়ে নিবি। আর বড় ব্যাগে শুঁটকি, মাংস আর শিং মাছের তরকারি রেখেছি। গিয়েই এগুলো ফ্রিজে ঢোকাবি। মানিব্যাগে টাকা রেখেছি কিছু। দেখ তো আরও লাগবে কি না,’ বাবা বলে চলেন।

আমি মানিব্যাগ বের করলাম না। খুব ভালো করেই জানি, যে পরিমাণ টাকা আছে, তা যথেষ্ট। কেবল ছোট করে বললাম, ‘লাগবে না আর।’
