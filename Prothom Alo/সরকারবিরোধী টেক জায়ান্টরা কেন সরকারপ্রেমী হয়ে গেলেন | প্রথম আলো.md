তারপর ২০১৭ সালের শুরুতে এসে দেখা গেল, শ্রীনিবাসন তাঁর টুইটারের এসব বক্তব্যসংবলিত ইতিহাস মুছে ফেলেছেন। এরপর বালাজি শ্রীনিবাসনের কী যেন হয়ে গেল। দেখা গেল, ফেডারেল সরকার শ্রীনিবাসনের প্রযুক্তি দক্ষতার সাহায্য চাইতে তাঁর দরজায় কড়া নাড়ছে। ওই সময়ের নির্বাচিত প্রেসিডেন্ট ডোনাল্ড ট্রাম্প তাঁর মন্ত্রিসভা গঠনে সহায়তা করার জন্য শ্রীনিবাসনের ঘনিষ্ঠ বন্ধু, সহকর্মী ও শ্রীনিবাসনের মতোই স্বাধীনতাবাদী প্রযুক্তি বিনিয়োগকারী পিটার থিয়েলকে দলে ভিড়িয়ে ফেলেন। এমনকি শ্রীনিবাসনকে ট্রাম্প তাঁর খাদ্য ও ওষুধ প্রশাসনের (ফুড অ্যান্ড ড্রাগ অ্যাডমিনিস্ট্রেশন) প্রধান হিসেবে নিয়োগ দেওয়ার কথা বিবেচনা করছিলেন।

দেখা গেল, বছরের পর বছর যে পুরোনো আমলের গৎবাঁধা রাজনৈতিক ক্ষমতার সমালোচনা করে শ্রীনিবাসন একটি সরকারবিরোধী ভাবমূর্তি গড়ে তুলেছিলেন, সরকারি বাণে বিদ্ধ হয়ে তাঁর সেই ভাবমূর্তি কোথায় উবে গেল। এটি আসলে কোনো বিচ্ছিন্ন ঘটনা নয়, আসলে এটি নতুন ধরনের ভণ্ডামি।

সাম্প্রতিক বছরগুলোয় শ্রীনিবাসনের মতো প্রযুক্তি-স্বাধীনতাবাদীরা মার্কিন সরকারের সঙ্গে নিজেদের যুক্ত করার জন্য লাইন ধরে দাঁড়াচ্ছেন। আসলে হচ্ছেটা কী? এটি কি কেবল খামখেয়ালি ধরনের কিছু, নাকি এটি গভীর কোনো অর্থবাহী যুক্তির প্রতিফলন?

এর উত্তর ক্রমে স্পষ্ট হয়ে উঠেছে। সেটি হলো, সিলিকন ভ্যালির শীর্ষস্থানীয় প্রযুক্তি-স্বাধীনতাবাদীরা কেবল ততক্ষণই রাষ্ট্রের বিরুদ্ধে থাকেন, যতক্ষণ রাষ্ট্রের কাছ থেকে তাঁরা ব্যক্তিগত সুবিধা পান না। যখন তাঁদের সামনে সরকারের প্রধান মক্কেল হওয়ার সম্ভাবনা এসে দাঁড়ায়, তখন রাষ্ট্রীয় ক্ষমতার বিরুদ্ধে থাকা তাঁদের একসময়ের নীতিগত অবস্থান বিলুপ্ত হয়ে যায়।
