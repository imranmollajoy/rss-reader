দেশে গত তিন বছর ধরে পশু কোরবানির সংখ্যা বাড়ছে। সরকারি তথ্য বলছে, গত বছরের ঈদুল আজহার তুলনায় এবার ৩ লাখ ৬৭ হাজারের বেশি পশু কোরবানি হয়েছে। তবে দেশে করোনা মহামারি দেখা দেওয়ার আগে যে পরিমাণ পশু কোরবানি হতো, তা এখনো হয় না।

কৃষি অর্থনীতিবিদেরা বলছেন, মহামারির আগে মানুষের যে আর্থিক সক্ষমতা ছিল, তা এখন নেই। মূল্যস্ফীতির কারণে দৈনন্দিন খরচ বেড়ে যাওয়ায় মানুষের প্রকৃত আয় ও সঞ্চয় কমে গেছে। প্রকৃত আয় ও সঞ্চয় কমে যাওয়ায় অনেক মানুষের জন্য কোরবানি দেওয়া কঠিন হয়ে গেছে। এ কারণে এখন পশু কোরবানির সংখ্যা মহামারির আগের সময়ের চেয়ে কম।

২০২০ সালের মার্চে দেশে করোনার সংক্রমণ দেখা দেয়। সরকারি সংস্থা প্রাণিসম্পদ অধিদপ্তরের হিসাবমতে, ২০১৯ সালে দেশে ১ কোটি ৬ লাখ পশু কোরবানি হয়েছিল। এবারের ঈদুল আজহায় ১ কোটি ৪ লাখ পশু কোরবানি হয়েছে। অর্থাৎ, ২০১৯ সালের তুলনায় ২০২৪ সালে দুই লাখ পশু কম কোরবানি হয়েছে।
