অর্থমন্ত্রী আগামী অর্থবছরে সরকারি কর্মকর্তা-কর্মচারীদের বেতন-ভাতা বাবদ বরাদ্দ রেখেছেন ৮১ হাজার ৫৮০ কোটি টাকা। এর মধ্যে কর্মকর্তাদের বেতনের জন্য ১২ হাজার ৭৫৮ কোটি টাকা, কর্মচারীদের বেতনের জন্য ২৯ হাজার ৪০৩ কোটি এবং ভাতার জন্য ৩৯ হাজার ৪১৯ কোটি টাকা বরাদ্দ রাখা হয়েছে।

সরকারি কর্মকর্তা-কর্মচারীদের বেতন-ভাতা বাবদ আগামী অর্থবছরে যে বরাদ্দ রাখা হয়েছে, তা প্রায় আড়াইটি পদ্মা সেতু নির্মাণের খরচের সমপরিমাণ। দেশের অন্যতম বৃহৎ প্রকল্প পদ্মা সেতু তৈরিতে খরচ হয়েছে প্রায় সাড়ে ৩২ হাজার কোটি টাকা।

অর্থমন্ত্রী আগামী অর্থবছরের জন্য ৭ লাখ ৯৭ হাজার কোটি টাকার বাজেট প্রস্তাব করেছেন। এর মধ্যে সরকারের পরিচালন ব্যয় ৫ লাখ ১৫ হাজার ৫৪৭ কোটি টাকা। পরিচালন ব্যয়ের ১৫ দশমিক ৮ শতাংশ অর্থ কর্মকর্তা-কর্মচারীদের বেতন-ভাতা বাবদ ব্যয় হবে। যদিও পরিচালনা ব্যয়ের সবচেয়ে বেশি ২২ শতাংশ অর্থ সুদের পেছনে ব্যয় হবে।
