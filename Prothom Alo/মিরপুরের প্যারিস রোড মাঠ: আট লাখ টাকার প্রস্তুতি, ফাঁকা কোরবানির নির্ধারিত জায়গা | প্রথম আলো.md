জানতে চাইলে বালুর বিষয়টি স্বীকার করেন স্থানীয় ওয়ার্ড কাউন্সিলর জহিরুল ইসলাম। তিনি প্রথম আলোকে বলেন, বালুর বিষয়টি ভুল হয়ে গেছে। এ কারণেই অনেকে গরু মাঠে আনার পরেও ফিরিয়ে নিয়ে গেছেন। সামনের বছর থেকে বালু ত্রিপল দিয়ে ঢেকে দেওয়ার ব্যবস্থা করা হবে।

কাউন্সিলর আরও বলেন, এলাকার যাঁরা কোরবানি দেবেন, তাঁরা একই সময়ে কসাই পান না। তাই ধাপে ধাপে দুপুর থেকে বিকেল পর্যন্ত কোরবানি হবে। সন্ধ্যার মধ্যে মাঠটিতে তিন শতাধিক গরু কোরবানি হবে বলেও প্রত্যাশা করছেন বলে জানান কাউন্সিলর।

এদিকে আজকে ঢাকা উত্তর সিটির মেয়র আতিকুল ইসলামের দ্বিতীয় কর্মসূচিই ছিল প্যারিস রোড মাঠে পাঁচ শতাধিক পশুর কোরবানির কার্যক্রম। পূর্বঘোষিত সূচি অনুযায়ী মেয়রের তৃতীয় কর্মসূচি ছিল ওই মাঠ থেকেই কোরবানির বর্জ্য অপসারণ কার্যক্রমের আনুষ্ঠানিক উদ্বোধন।

পরিস্থিতির কারণে এ দুটো কর্মসূচিই বাতিল করা হয়েছে বলে জানিয়েছেন সিটি করপোরেশনের কর্মকর্তারা। জায়গা বদলে বেলা পৌনে ১১টার দিকে গণমাধ্যমে একটি বার্তা পাঠিয়েছে ঢাকা উত্তর সিটির জনসংযোগ বিভাগ। এতে বলা হয়, কোরবানির বর্জ্য অপসারণ কার্যক্রমের উদ্বোধনের স্থান পরিবর্তন করা হয়েছে। বেলা দেড়টায় মেয়র আতিকুল ইসলাম মিরপুর শেরেবাংলা স্টেডিয়ামের এক নম্বর ফটকের বিপরীত পাশে এ কার্যক্রমের উদ্বোধন করেন।
