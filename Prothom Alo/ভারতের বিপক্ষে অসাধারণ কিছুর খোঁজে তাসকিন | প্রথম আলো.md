টি-টোয়েন্টি বিশ্বকাপে ভালো উইকেটে বড় দলের লড়াইয়ে কেমন করে বাংলাদেশ দল, আজ অস্ট্রেলিয়ার বিপক্ষে তা দেখা গেল। সুপার এইটে নাজমুলদের প্রথম ম্যাচে হেসেখেলেই হারিয়েছে মিচেল মার্শের দল।

সে হারের ধাক্কা থেকে বেরিয়ে আসার সুযোগটা পেল কই বাংলাদেশ! অ্যান্টিগায় কালই বাংলাদেশের জন্য অপেক্ষা করছে আরেক টুর্নামেন্ট ফেবারিট ভারত। এ ম্যাচে হারলেই বাংলাদেশ দলের বিশ্বকাপে টিকে থাকার স্বপ্ন শেষ।

সমীকরণটা বাংলাদেশ দলেরও জানা। করণীয় কী, সেটাও। ভারতের বিপক্ষে ম্যাচের আগে কাল সংবাদ সম্মেলনে আসা দলের সহ-অধিনায়ক তাসকিন বলছিলেন, ‘(দলের প্রতি) বার্তা একটাই, ব্যাটিং-বোলিং দুই বিভাগেই আমাদের অসাধারণ পারফর্ম করতে হবে। পরের ম্যাচটা হেরে গেলে আর সেমিফাইনালের স্বপ্ন থাকবে না। পরের ম্যাচটা আমাদের জন্য গুরুত্বপূর্ণ। আর সে জন্যই ভুলের সংখ্যাটা কম হতে হবে। আশা করি, সেরা ক্রিকেট খেললে যেকোনো কিছু হতে পারে।’
