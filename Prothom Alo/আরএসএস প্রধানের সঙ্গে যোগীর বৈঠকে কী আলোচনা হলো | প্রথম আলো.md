প্রথমত, নির্বাচনে এককভাবে বিজেপি সংখ্যাগরিষ্ঠতা না পাওয়ার পর কয়েক দিন আগে ভগবত প্রকাশ্যে বিজেপির নাম না করে সমালোচনা করেন। মণিপুরে বিজেপির ভূমিকাসহ দলের নেতাদের অহংকার নিয়ে তিনি প্রশ্ন তোলেন।

দ্বিতীয়ত, এরপরই ভগবত বৈঠক করলেন যোগী আদিত্যনাথের সঙ্গে। উত্তর প্রদেশের মুখ্যমন্ত্রীর সঙ্গে কেন্দ্রীয় স্তরে বিজেপির দুই শীর্ষ নেতা প্রধানমন্ত্রী নরেন্দ্র মোদি ও স্বরাষ্ট্রমন্ত্রী অমিত শাহের সম্পর্ক নিয়ে নির্বাচনের আগে থেকেই রাজনৈতিক ও সাংবাদিক মহলে নানা প্রশ্ন ঘোরাফেরা করছে।

দীর্ঘ সময় ধরেই ভারতের বিভিন্ন প্রান্ত থেকে বিজেপিসহ আরএসএসের স্থানীয় প্রভাবশালী নেতারা খোলাখুলি বলতে শুরু করেছেন, শীর্ষ পদে বসে গুজরাটের নেতা ও আমলারা কার্যত ভারত নিয়ন্ত্রণ করছেন। অনেকেই মনে করেন, এই বক্তব্যকে অনেকটাই পেছন থেকে প্রভাবিত করছেন যোগী আদিত্যনাথ।

ভারতের সবচেয়ে বড় রাজ্য উত্তর প্রদেশে বিজেপির ভেতরে এখন নিশ্চিতভাবেই যে দুটি শিবির তৈরি হয়েছে, তা নির্বাচনের আগেই বোঝা গিয়েছিল। কারণ, উত্তর প্রদেশে নির্বাচন পরিচালনা করেন অমিত শাহ। বিষয়টি আদিত্যনাথকে সন্তুষ্ট করেনি বলেই তাঁর ঘনিষ্ঠ সূত্র বলছে।
