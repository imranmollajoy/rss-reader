প্রবাসীরা নিজেরা মিলে আনন্দ ভাগাভাগি করে নেন। যাঁরা ছুটি পেয়েছেন, তাঁদের অনেকে প্রবাসী বন্ধুদের নিয়ে ঘুরতে বের হয়েছেন। তবু শূন্যতা কাজ করে পরিবারের জন্য, সন্তানের জন্য, মা-বাবার জন্য। মালয়েশিয়াপ্রবাসী মো. আরিফ হোসেন বলেন, ‘ঈদের নামাজ পড়ে আসছি। মিষ্টান্ন খেয়েছি। এখন ঘুরতে যাব। দেশ থেকে একমাত্র কন্যা বারবার ফোন দিচ্ছে। পরিবার, সন্তানকে মিস করছি।’

‘মালয়েশিয়াপ্রবাসী বাংলাদেশি’ নামে একটি ফেসবুক পেজ আছে প্রবাসীদের। এ পেজের একজন অ্যাডমিন রাকিব রানা প্রথম আলোকে বলেন, পরিবারের আনন্দের জন্য, পরিবারের পশু কোরবানির জন্য নিজেদের জীবন কোরবানি দেন প্রবাসীরা। তাঁদের আসলে ঈদ বলতে আলাদা কিছু থাকে না।
