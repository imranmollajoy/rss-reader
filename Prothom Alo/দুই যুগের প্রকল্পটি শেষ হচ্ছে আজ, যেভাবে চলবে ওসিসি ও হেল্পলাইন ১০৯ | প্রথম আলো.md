‘নারী নির্যাতন প্রতিরোধকল্পে মাল্টিসেক্টরাল প্রোগ্রাম’ সর্বশেষ চতুর্থ পর্বে (২০১৬-২২) বাস্তবায়িত হচ্ছিল। ২০২২ সালে ড্যানিডা প্রকল্প থেকে সরে যাওয়ার পর সরকার এ প্রকল্পকে ‘এ’ থেকে ‘বি’ ক্যাটাগরিতে নামিয়ে আনে এবং ২৫ শতাংশ বাজেট কমিয়ে ফেলে। এ পর্বে তিন দফা বাড়িয়ে প্রকল্পের মেয়াদ চলতি বছরের ৩০ জুন পর্যন্ত করা হয়। সংশোধিত বার্ষিক উন্নয়ন কর্মসূচি (আরএডিপি) অনুসারে, এ পর্বে মোট ১৩১ কোটি ৯৩ লাখ ৫৯ হাজার টাকা বরাদ্দ ছিল।

প্রকল্পের আওতায় ছিল ১৪টি মেডিকেল কলেজ হাসপাতালে ওসিসি, ৬৪ জেলায় ৬৭টি ওসিসি সেল, ন্যাশনাল ফরেনসিক ডিএনএ প্রোফাইলিং ল্যাবরেটরি, আটটি বিভাগীয় ডিএনএ স্ক্রিনিং ল্যাবরেটরি, ন্যাশনাল ট্রমা কাউন্সেলিং সেন্টার, আটটি আঞ্চলিক ট্রমা কাউন্সেলিং সেন্টার, হেল্পলাইন ১০৯, মোবাইল অ্যাপ ‘জয়’, রোহিঙ্গা নারী ও শিশুদের জন্য বিশেষ কার্যক্রম এবং নির্যাতন প্রতিরোধে জনসচেতনতা কার্যক্রম। এ ছাড়া ২০২০ সালে গঠন করা হয় পৃথক ডিএনএ ল্যাবরেটরি ব্যবস্থাপনা অধিদপ্তর।
