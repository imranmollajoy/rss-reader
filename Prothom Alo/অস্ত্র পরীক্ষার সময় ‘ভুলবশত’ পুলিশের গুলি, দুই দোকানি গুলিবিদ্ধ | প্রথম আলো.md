গুলিবিদ্ধ নুরুল আবসারের স্ত্রী আফরোজা আকতার প্রথম আলোকে বলেন, ‘একজন মানুষ দোকানে বসে ছিল, তাকে কেন গুলি করা হবে! এটি মেনে নেওয়া যায় না।’ এয়াকুব আলীর স্ত্রী শামিমা আকতার বলেন, ‘আমার স্বামী নিরীহ মানুষ। পুলিশের ভুলে তাঁকে গুলিবিদ্ধ হতে হলো।’

জানতে চাইলে হাটহাজারীর মদুনাঘাট তদন্তকেন্দ্রের পুলিশ পরিদর্শক মহিউদ্দিন সুমন প্রথম আলোকে বলেন, একজন কনস্টেবল ব্যাংকের শটগানটি পরীক্ষার সময় ভুলবশত ঘটনাটি ঘটেছে। এ ঘটনায় থানায় সাধারণ ডায়েরি করে বিষয়টি ঊর্ধ্বতন কর্মকর্তাদের জানানো হবে। তিনি বলেন, এটি এবি ব্যাংক নজুমিয়াহাট শাখার অস্ত্র। ব্যাংকে একজন নিরাপত্তারক্ষীর মাধ্যমে তদন্তকেন্দ্রে পরীক্ষা করাতে পাঠানো হয়েছে।
