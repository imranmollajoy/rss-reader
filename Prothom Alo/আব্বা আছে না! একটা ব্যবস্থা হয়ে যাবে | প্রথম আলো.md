আমার শৈশব ছিল বেশ দীর্ঘ। সেখানে কোনো পড়ালেখা ছিল না। টেনশন ছিল না। জীবন নিয়ে ছিল না কোনো ভাবনা। নেপথ্য কারণ, আমার আব্বা।

সাত বছর বয়সে আব্বা আমাকে প্রাইমারি স্কুলে নিয়ে গেলেন ভর্তি করতে। প্রধান শিক্ষক আমাকে এটা-ওটা জিজ্ঞেস করেন। আমি তোতা পাখির মতো মুখস্থ আওড়াই। শিক্ষক চিন্তিত। এই বয়সের বাচ্চারা ক্লাস টুতে পড়ে। আমাকে ওয়ানে ভর্তি করলে অন্য বাচ্চাদের সঙ্গে খাপ খাওয়াতে পারব তো! আব্বা কিছু বলেন না, শুধু মুচকি হাসেন। শেষে প্রধান শিক্ষক আমাকে ক্লাস ওয়ানে ভর্তি করে নেন।

পরদিন আব্বা আমাকে নিয়ে আবার স্কুলে উপস্থিত হলেন। হেডস্যারকে বললেন, ‘ওকে ক্লাস টুতে ভর্তি করে দেন।’

হেডস্যারের চোখ ছানাবড়া, ‘ক্লাস টুতে পড়বে কী! ও তো অক্ষরই চেনে না!’

আব্বা বললেন, ‘মাস্টার সাহেব, আপনার এখানে কোনো বড় ক্লাসের বই থাকলে ওকে পড়তে দিন।’

মাস্টারমশাই ভ্যাবাচ্যাকা খেয়ে ডিগ্রি ক্লাসের বাংলা বই আমার সামনে রাখলেন। হড়বড় করে আমি রবীন্দ্রনাথ ঠাকুরের সোনার তরী পড়তে লাগলাম। হেডস্যার আশ্বস্ত হলেন।

আব্বা বললেন, ‘ওকে ভর্তি করে নিন। বাকি সব ব্যবস্থা আমি নেব।’

আব্বা ব্যবস্থা নিয়েছেন।
