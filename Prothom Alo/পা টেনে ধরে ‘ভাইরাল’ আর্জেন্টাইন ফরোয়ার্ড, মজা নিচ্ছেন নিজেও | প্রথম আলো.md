তিনি আক্রমণভাগের খেলোয়াড়, প্রতিপক্ষই তাঁকে আটকানোর চেষ্টা করে। কিন্তু আর্জেন্টাইন উইঙ্গার নিকোলাস গঞ্জালেস আজ নিজেই প্রতিপক্ষের একজনকে আটকাতে গেছেন, তা–ও পেছন থেকে পায়ের গোড়ালি টেনে ধরে। ফুটবল মাঠে নানা ধাঁচের ফাউল দেখা গেলেও গঞ্জালেসের ফাউলের দৃশ্যটিতে মজা পেয়েছেন অনেকেই।

যে কারণে ছবি আর ভিডিও হয়ে ঘটনার দৃশ্য সামাজিক যোগাযোগমাধ্যমে ছড়িয়ে পড়তে সময় লাগেনি। কোপা আমেরিকার ম্যাচে চিলির মরিসিও ইসলাকে করা গঞ্জালেসের ফাউল এখন রীতিমতো ‘ভাইরাল’। কেউ এর সঙ্গে মেলাচ্ছেন কুস্তি, কেউবা কাবাডি। ‘আর্জেন্টিনাবিরোধী’ অনেকে এটিকে ব্যবহার করছেন টিপ্পনীর প্রতীক হিসেবে। তবে ব্যাপারটা উপভোগ করছেন খোদ গঞ্জালেসও। নিজেই ইনস্টাগ্রাম স্টোরিতে পেছন থেকে পা টেনে ধরার ছবিটি পোস্ট করেছেন।
