<span class="inline"></span>

**শহীদ আখন্দ:** ময়মনসিংহের নান্দাইলের চণ্ডীপাশা সরকারি উচ্চবিদ্যালয়ে পড়াশোনা করেছি আমি। প্রথম যেদিন ক্লাসে গেলাম, বেশ ভয়ে ভয়ে গেলাম। ক্লাসের ছেলেরা কেউ অন্যভাবে তাকাচ্ছে কি না, এসব খেয়াল করলাম। আমাদের স্কুলে একজন লাইব্রেরিয়ান ছিলেন—অমল চন্দ্র। তাঁকে আমি স্যার বলতাম। তিনি বললেন, ‘স্যার বলবি না। আর শোন, বড় বই নিবি না, ছোট বই নিবি।’

তো আমি বই নেওয়া শুরু করলাম। এক দিন পরই ফেরত দিয়ে আবার নতুন বই নিয়ে যাই। একপর্যায়ে অমল চন্দ্র বললেন, ‘তুই যে গতিতে বই পড়তে শুরু করেছিস, এভাবে তো তোকে প্রতিদিন কেউ বই দেবে না। ‘এরপর তিনি একটা বড় বই দিলেন এবং বললেন,’ আস্তে আস্তে পড়বি।’ বইটার নাম পথের পাঁচালী। এরপর তিনি বললেন, ‘বইটা লুকিয়ে নিয়ে যাবি। কেউ যেন না দেখে। কারণ, এটা বড়দের বই।’ এটা ক্লাস সিক্সের ঘটনা।

বাড়িতে আমার বোন ছিল। সে বইটা দেখে ফেলল। আমি বললাম, ‘আমি আগে পড়ি। যদি পড়ে ভালো লাগে, তাহলে তোকে পড়তে দেব।’ বইয়ের প্রচ্ছদ তেমন আকর্ষণীয় ছিল না। সাদামাটা কভার। খুবই অনিচ্ছায় খুলে পড়তে শুরু করলাম। ও মা! কিছুক্ষণ পরই আমি যেন বাঁধা পড়ে গেলাম। মনে হচ্ছিল, বই পড়ছি না, ছবি দেখছি। এভাবে আমি সেই ছোট বয়সেই সাহিত্যের সঙ্গে প্রবলভাবে জড়িয়ে গেলাম। সাহিত্যের বিখ্যাত সব বই পড়তে শুরু করলাম। আমাদের স্কুলের লাইব্রেরিতে প্রচুর বই ছিল, ইংরেজি সাহিত্যের বই। ১৯৪৫ সালে চণ্ডীপাশা স্কুলের লাইব্রেরিতে যত বই ছিল, আমার ধারণা, এই ২০২৪ সালে ঢাকার অনেক লাইব্রেরিতেও অত বই নেই। এখনকার স্কুলগুলোয় লাইব্রেরি দেখা যায় না। ছেলেমেয়েরা যে কী পরিমাণ বঞ্চিত হচ্ছে, বলার মতো নয়।

তখন আমরা জুল ভার্ন, রবিনহুড, গালিভার ট্রাভেলস, মার্ক টোয়েনসহ বিশ্বসেরা সাহিত্যিকদের বই নান্দাইলের স্কুলের লাইব্রেরিতে বসে পড়েছি। কাউন্ট অব দ্য মন্টি ক্রিস্টো উপন্যাসও ওই সময় পড়েছি। পিজি উডহাউসের কিছু বইও তখন পড়েছিলাম।
