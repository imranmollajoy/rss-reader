নিহত গৃহবধূ জান্নাতুল আক্তার মির্জাপুর এলাকার মির্জা আল মামুন ওরফে বাবুর স্ত্রী। তিনি অন্তঃসত্ত্বা ছিলেন বলে পারিবারিক সূত্রে জানা গেছে।

পরিবারের বরাত দিয়ে মির্জাপুর ইউনিয়ন পরিষদের (ইউপি) ২ নম্বর ওয়ার্ডের সদস্য আনোয়ার সাদাত বলেন, অবসরপ্রাপ্ত পুলিশ সদস্য মির্জা রফিুকল ইসলাম (৭০) গত শুক্রবার রাত ১১টার দিকে ঠাকুরগাঁও আধুনিক সদর হাসপাতালে চিকিৎসাধীন অবস্থায় মারা যান। পরে তাঁর লাশ বাড়িতে আনার পর বাতাস দিতে স্থানীয় ডেকোরেটর থেকে একটি বৈদ্যুতিক স্ট্যান্ড ফ্যান ভাড়া করে আনা হয়। গতকাল বেলা আড়াইটার দিকে পারিবারিক গোরস্তানে তাঁকে দাফন করা হয়। বিকেলে বাড়িতে আসা স্বজনদের জন্য ঘরের বারান্দায় ফ্যানটি চলছিল। সন্ধ্যার দিকে জান্নাতুল আক্তার বারান্দা ধোয়ামোছা করতে গেলে ফ্যানটি তাঁর হাতের ওপর পড়ে। বিদ্যুৎস্পৃষ্ট হয়ে তিনি অচেতন হয়ে পড়েন। পরিবারের লোকজন তাঁকে উদ্ধার করে পঞ্চগড় আধুনিক সদর হাসপাতালে নিয়ে গেলে চিকিৎসক তাঁকে মৃত ঘোষণা করেন।
