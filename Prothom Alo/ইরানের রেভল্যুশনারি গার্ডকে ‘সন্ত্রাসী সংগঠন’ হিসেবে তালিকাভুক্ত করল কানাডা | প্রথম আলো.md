কুদস ফোর্সকে আগেই ‘সন্ত্রাসী সংগঠনের’ তালিকায় অন্তর্ভুক্ত করেছে কানাডা। তবে গতকাল তারা পুরো আইআরজিসিকেই ‘সন্ত্রাসী সংগঠনের’ তালিকাভুক্ত করল।

গতকাল কানাডার জননিরাপত্তা–বিষয়ক মন্ত্রী ডমিনিক সাংবাদিকদের বলেন, অটোয়া এই পদক্ষেপের মাধ্যমে একটি শক্ত বার্তা দিচ্ছে। বার্তাটি হলো, আইআরজিসির সন্ত্রাসী কার্যক্রমের বিরুদ্ধে লড়াইয়ে কানাডা তার হাতে থাকা সব উপায় ব্যবহার করবে।

ইরানের শাসকগোষ্ঠী দেশে ও দেশের বাইরে ক্রমাগত মানবাধিকারের প্রতি অবজ্ঞা প্রদর্শন করে যাচ্ছে বলে অভিযোগ করেন ডমিনিক। তিনি বলেন, একই সঙ্গে দেশটি আন্তর্জাতিক আইনকানুনভিত্তিক নিয়মশৃঙ্খলাকে অস্থিতিশীল করতে চায়।

আইআরজিসিকে সন্ত্রাসী সংগঠনের তালিকাভুক্ত করায় কানাডায় অবস্থান করা ইরান সরকারের অনেক সাবেক-বর্তমান কর্মকর্তাকে তদন্তের মুখে পড়তে হতে পারে। এমনকি তাঁদের কানাডা থেকে বের করে দেওয়া হতে পারে।

অটোয়ার এই সিদ্ধান্তের কারণে ইরানে অবস্থান করা কানাডীয় নাগরিকেরা ঝুঁকির মধ্যে পড়তে পারেন বলে সতর্ক করেছেন কানাডার পররাষ্ট্রমন্ত্রী মেলানি জোলি। তাঁর আশঙ্কা, ইরানে কানাডার নাগরিকদের নির্বিচারে আটক করা হতে পারে।
