খোঁজ নিয়ে জানা গেছে, বুধবার বিকেলে ওই সড়ক দিয়ে একটি মাছবোঝাই ট্রাক নগরের জোড়পুকুরের দিকে যাচ্ছিল। ট্রাকটি পৌর মার্কেট এলাকায় যেতেই গর্তে পড়ে কাত হয়ে যায়। তখন ট্রাক থেকে কিছু মাছ গর্তে ছিটকে পড়ে। এটি দেখে আশপাশের শিশুরা মাছ ধরতে গর্তে নেমে পড়ে। তখন ভিডিওটি ধারণ করা হয়।

প্রত্যক্ষদর্শী স্থানীয় বাসিন্দা মুস্তাফিজুর রহমান প্রথম আলোকে বলেন, সড়কের গর্তের কারণে যানবাহন খুবই ধীরগতিতে চলছিল। এর মধ্যে হঠাৎ একটি ট্রাকের চাকা গর্তে পড়ে বিশাল ঝাঁকুনি খায়। এতে ট্রাক থেকে কিছু মাছ সড়কে ছিটকে পড়ে। সেটা দেখে আশপাশের শিশুরা গর্তে মাছ ধরতে নামে। তিনি বলেন, রাস্তাটি দীর্ঘদিন ধরে খারাপ। মাঝেমধ্যে সেখানে যানবাহন উল্টে যায়।
