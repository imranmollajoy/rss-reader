ঢাকা মেডিকেল ও ডেলটা মেডিকেল কলেজ হাসপাতালে ভর্তি রোগীদের ৫৯ শতাংশ এই দুই হাসপাতালে এসেছিলেন কোনো প্রাতিষ্ঠানিক রেফারাল ছাড়াই। এসব রোগীর ধারণা, প্রাথমিক স্তরের হাসপাতালে চিকিৎসার পর্যাপ্ত ব্যবস্থা নেই, রোগনির্ণয়ের ব্যবস্থা দুর্বল।

উপসংহারে গবেষকেরা বলছেন, বাংলাদেশের উল্লেখযোগ্যসংখ্যক রোগী প্রাতিষ্ঠানিক রেফারাল পদ্ধতিকে পাশ কাটিয়ে তৃতীয় স্তরের হাসপাতালে ভর্তি হচ্ছেন। এর অন্যতম কারণ, অধিকাংশ রোগী মনে করেন, প্রাথমিক স্বাস্থ্যকেন্দ্রের ঘাটতি রয়েছে। এর জন্য তাঁরা দুটি সুপারিশ করেছেন। প্রথমত, একটি শক্তিশালী রেফারাল পদ্ধতি চালু করা। দ্বিতীয়ত, প্রাথমিক স্বাস্থ্যকেন্দ্রগুলোর দক্ষতা বাড়ানো।

গবেষণাটিকে গুরুত্বপূর্ণ বলে মন্তব্য করেছেন জনস্বাস্থ্যবিদ আবু জামিল ফয়সাল। তিনি প্রথম আলোকে বলেন, একটি কার্যকর রেফারাল পদ্ধতি থাকলে উপজেলা হাসপাতাল থেকে জেলা হাসপাতাল, জেলা হাসপাতাল থেকে বিশেষায়িত হাসপাতাল—এভাবে রোগী আসত। কিন্তু এখন তা হয় না। কিছু রেফারাল হয়, এলোপাতাড়িভাবে। কিছু ক্ষেত্রে চিকিৎসকেরা দায়িত্ব এড়ানোর জন্য রেফার করেন। তাঁদের দক্ষতা ও অভিজ্ঞতার ঘাটতি থাকে বলে রোগী অন্য হাসপাতালে পাঠিয়ে দেন। এটা রেফারাল নয়। দরকার সঠিক রেফারাল পদ্ধতি, যার কথা গবেষকেরা বলেছেন।
