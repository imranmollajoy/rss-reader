পুলিশ ও স্থানীয় সূত্রে জানা গেছে, পবিত্র বালা মানসিকভাবে অসুস্থ ছিলেন। ১৩ জুন রাতে কাউকে কিছু না বলে তিনি ঘর থেকে বেরিয়ে পড়েন। পরে বিভিন্ন স্থানে খোঁজাখুঁজি করেও তাঁর সন্ধান পাওয়া যাচ্ছিল না। এ ঘটনায় ১৪ জুন স্বজনেরা থানায় একটি সাধারণ ডায়েরি (জিডি) করেন। পবিত্র বালাদের বাড়ির কাছেই জুড়ী নদী। নদীটি হাকালুকি হাওরের সঙ্গে যুক্ত। আজ সকালের দিকে কাশিনগর গ্রাম থেকে অন্তত ১০ কিলোমিটার দূরে হাওরে লাশ ভাসতে দেখে এলাকাবাসী ৯৯৯-এ ফোন করেন। পরে পুলিশ এসে স্থানীয় লোকজনের সহায়তায় লাশটি উদ্ধার করে।
