বাড়ির আঙিনায় বাঁশের মাচায় থোকায় থোকায় ঝুলছে বাহারি রঙের বিদেশি আঙুর। সবুজ, হলুদ, লাল রঙের থোকায় থোকায় ঝুলে থাকা আঙুর পথচারীদের নজর কাড়ছে। এ নিয়ে রঙিন স্বপ্ন বুনছেন রাজবাড়ী সদর উপজেলার চর বাগমারা গ্রামের কৃষি উদ্যোক্তা সরোয়ার হোসেন বিশ্বাস ওরফে সরোয়ার বাবু।

সরোয়ার পরীক্ষামূলকভাবে বাড়ির আঙিনায় দুই শতক জায়গায় আঙুর চাষ করে সফল হন। ইউটিউব দেখে দুই বছর ধরে তিনি আঙুর চাষ করছেন। এর আগেও চেষ্টা করেছেন, তবে তখন সফল হতে পারেননি। শখের বসে চাষ করে সফল হওয়ায় এখন বাণিজ্যিকভাবে চাষাবাদের পরিকল্পনা নিয়ে প্রায় এক একর জমি প্রস্তুত করছেন। মিষ্টি এসব আঙুরের চারা দেশের প্রায় ৪০টি জেলায় বিক্রি করেছেন। সামাজিক যোগাযোগমাধ্যমসহ বিভিন্ন মাধ্যমে খবর পেয়ে দূর-দূরান্ত থেকে মানুষ আসছেন আঙুর দেখতে ও চারা কিনতে। বর্তমানে তাঁর সংগ্রহে আছে রাশিয়ার ৬টি, ইতালি ও ভারত থেকে আনা ১২টি জাতের চারা।
