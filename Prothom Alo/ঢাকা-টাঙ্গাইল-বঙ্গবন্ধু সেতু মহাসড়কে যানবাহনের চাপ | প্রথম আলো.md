সন্ধ্যা সাতটার দিকে টাঙ্গাইল শহর বাইপাস এলাকায় গিয়ে দেখা যায়, শুধু দূরপাল্লার বাস নয়, ট্রাক, পিকআপ ভ্যানে করে মানুষ ছুটছে গন্তব্যে। টাঙ্গাইলের ট্রাফিক পরিদর্শক রফিকুল ইসলাম সরকার জানান, যানবাহনের চাপ বাড়লেও সকালের পর আর যানজট হয়নি। মানুষ যাতে নির্বিঘ্নে বাড়ি ফিরতে পারে, সে জন্য পুলিশ সর্বাত্মক চেষ্টা চালাচ্ছে।

বঙ্গবন্ধু সেতুর টোল প্লাজা সূত্র জানায়, বৃহস্পতিবার রাত ১২টা থেকে শুক্রবার রাত ১২টা পর্যন্ত সেতু দিয়ে ৫৩ হাজার ৭০৮টি যানবাহন পারাপার হয়েছে। এতে টোল আদায় হয়েছে ৩ কোটি ৮০ লাখ ৬৩ হাজার ৪০০ টাকা, যা সেতু চালু হওয়ার পর এক দিনে সর্বোচ্চ টোল আদায়ের রেকর্ড।
