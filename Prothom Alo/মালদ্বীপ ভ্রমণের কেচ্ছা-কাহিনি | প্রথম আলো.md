পর্যটনশিল্প-ব্যবসা থেকে কীভাবে বৈদেশিক মুদ্রা আয় করা যায়, তা কড়ায়–গন্ডায় কাজে লাগায় মালদ্বীপ। সেখানে রয়েছে নানা রকম ইভেন্ট ম্যানেজমেন্ট কোম্পানিসহ অনেক প্রতিষ্ঠান, যাদের মাধ্যমে গভীর সমুদ্রে গিয়ে হাঙরের সঙ্গে সাঁতার, স্টিং-রে বা শাপলাপাতা মাছ ও ডলফিনের সঙ্গে খেলা, সমুদ্রের তলদেশে প্রবাল দেখা, প্যারাস্যাইলিং, স্কুবা ডাইভিংসহ আরও অনেক ইভেন্টের প্যাকেজ, যা শতভাগ নিরাপদ ও ঝুঁকিমুক্ত। ভাগ্য ভালো থাকলে এসব ইভেন্টে অংশ নেওয়ার জন্য যাত্রাপথে বিশাল তিমিরও দেখা মিলতে পারে। জনপ্রতি ৪০–৪৫ ডলার প্যাকেজ মূল্যের এসব ইভেন্টে গভীর সাগরে যাওয়া-আসা, লাঞ্চসহ প্রয়োজনীয় সবকিছুই অন্তর্ভুক্ত।

দিন-রাতে সমানভাবে ঘুরতে পারবেন চারদিকে। কোনো পুলিশ চোখে পড়বে না। কিন্তু কোনো রকম ঝুঁকি নেই। শতভাগ মুসলিম রাষ্ট্র হওয়ায় নামাজের জন্য আজান হওয়ার সঙ্গে সঙ্গে দোকানপাটের কেনাবেচা বন্ধ হয়ে যায়।

পর্যটকদের কেউ ভিআইপি, প্রভাবশালী হোক না কেন, ক্ষমতার দাপট দেখানোর সুযোগ নেই। সবকিছু চলে আইন মেনে। এককথায় সবকিছুই যেন নীল জলরাশির মতো স্বচ্ছ। পর্যটকদের কেউ যদি হার্ড ড্রিংকস পান করতে আগ্রহী হন, সে জন্যও রয়েছে পৃথক নিয়মনীতি। আইল্যান্ডের কোনো হোটেল-মোটেলে বসে হার্ড ড্রিংকস পান করা যাবে না। সে জন্য নির্ধারিত সময় ও নিয়মকানুন মেনে যেতে হবে সাগরের মাঝখানে রাখা নির্দিষ্ট জাহাজে।
