শুধু গোলটাই পেল না ব্রাজিল! ভিনিসিয়ুস জুনিয়র, রদ্রিগো, লুকাস পাকেতা, রাফিনিয়ারা মিলে কোস্টারিকার রক্ষণে ৯০ মিনিট জুড়েই আতঙ্ক ছড়িয়ে গেছেন। মাঝমাঠে ব্রুনো গিমারেজ-জো গোমেজরাও দারুণ নৈপুণ্য দেখিয়েছেন। ৭৪ শতাংশ বলের দখল রেখেছে ব্রাজিল, কোস্টারিকার বক্সে ৫০ বারের বেশি বল স্পর্শ করেছে তারা, গোল লক্ষ্য করে শট নিয়েছে ১৯টি। এমন পারফরম্যান্সের পরও কোপা আমেরিকার শুরুটা জয় দিয়ে করতে পারেনি দরিভাল জুনিয়রের দল। কোস্টারিকার বিপক্ষে আজ নিজেদের প্রথম ম্যাচে গোলশূন্য ড্র করে মাঠ ছেড়েছে ব্রাজিল।

জানুয়ারি মাসে ব্রাজিলের দায়িত্ব নেওয়ার পর দরিভাল জুনিয়র আজকের আগ পর্যন্ত চার ম্যাচে ডাগআউটে দাঁড়িয়েছেন। সেই চার ম্যাচের একটিতেও হারেনি ব্রাজিল, দুটি জয় আর দুটিতে করেছে ড্র। ব্রাজিলের নতুন কোচের আসল বড় পরীক্ষা তো আসলে এবারের কোপা আমেরিকাই।
