মৌজা ও দাগ নম্বর লিখে ক্লিক করলেই সামনে ভেসে উঠবে জায়গাটি কোথায়, বর্তমান অবস্থা কী, মামলা রয়েছে কি না, সরকারি সম্পত্তি কি না—এ ধরনের গুরুত্বপূর্ণ ১৭টি তথ্য। চট্টগ্রামের সীতাকুণ্ড উপজেলা ভূমি কার্যালয় এবং চারটি তহসিল কার্যালয়ের জন্য এমনই এক সিস্টেম তৈরি করা হয়েছে। এতে উপজেলার ভূমিবিষয়ক বিভিন্ন জটিলতার প্রাথমিক সমাধানের জন্য মাঠপর্যায়ে অনুসন্ধানের প্রয়োজন পড়ছে না ভূমি কর্মকর্তাদের।

সমন্বিত স্মার্ট ভূমি ব্যবস্থাপনা নামে এই সিস্টেম নির্মাণ করেছেন উপজেলা সহকারী কমিশনার (ভূমি) মো. আলাউদ্দিন। গত বৃহস্পতিবার বেলা ১১টার দিকে তাঁর কার্যালয়ে গিয়ে দেখা যায়, কুমিরা ইউনিয়ন পরিষদ (ইউপি) এলাকায় প্রতিষ্ঠানের ভূমিসংক্রান্ত জটিলতার বিষয়ে কথা বলতে এসেছেন বাংলাদেশ টেলিকমিউনিকেশন কোম্পানি লিমিটেডের (বিটিসিএল) চট্টগ্রামের ব্যবস্থাপক (ট্রান্সমিশন) এফ এম তাহজিবুল হাসিম। তিনি ওই ভূমির দাগ ও মৌজা নম্বর বলার পরমুহূর্তেই কম্পিউটার থেকে ওই ভূমির স্যাটেলাইট ইমেজ বের করে দেখান সহকারী কমিশনার আলাউদ্দিন। বিটিসিএল কর্মকর্তা ভূমির কোন অংশ বেদখল হয়েছে, তা বলামাত্র পুরোনো স্যাটেলাইট ইমেজের মাধ্যমে বেদখলের সাল-তারিখ চিহ্নিত করে দেন। পরে বিটিসিএল কর্মকর্তাকে প্রয়োজনীয় পরামর্শ দেন।
