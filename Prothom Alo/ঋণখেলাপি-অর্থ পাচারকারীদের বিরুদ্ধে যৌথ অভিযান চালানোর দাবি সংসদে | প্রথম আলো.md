**মূল্যস্ফীতি নিয়ন্ত্রণে অগ্রাধিকার**

বাজেট আলোচনায় অংশ নিয়ে তথ্য প্রতিমন্ত্রী মোহাম্মদ আলী আরাফাত বলেন, কোভিড-১৯ ও ইউক্রেন–রাশিয়া যুদ্ধের কারণে বিশ্বে মূল্যস্ফীতির চরম অবস্থা তৈরি হয়। বাংলাদেশও এর বাইরে নয়। মূল্যস্ফীতি নিয়ন্ত্রণে আনার বিষয়টিকে বাজেটে সবচেয়ে বেশি অগ্রাধিকার দেওয়া হয়েছে।

বিরোধীদের সমালোচনার জবাবে তথ্য প্রতিমন্ত্রী বলেন, অনেকে সমালোচনা করে বলেন, ঋণ করে ঘি খাওয়ার মতো অবস্থা। ঋণ করার প্রথা বিশ্বজুড়েই আছে। তবে তা সহনীয় পর্যায়ে রাখতে হয়। বাংলাদেশে সেটা জিডিপির ৫ শতাংশের নিচে আছে। এটা আন্তর্জাতিক মানদণ্ড।

তথ্য প্রতিমন্ত্রী বলেন, বিরোধী দল বলছে, খেলাপি ঋণ ২০০৬ সালে ছিল ২০ হাজার কোটি টাকা। এখন সেটা ১ লাখ ৮২ হাজার কোটি টাকা। এটি ঠিক। কিন্তু ২০০৬ সালে যে পরিমাণ ঋণ দেওয়া হয়েছিল, খেলাপি ছিল তার ১৩ শতাংশের বেশি। আর এখন তা ১১ শতাংশের নিচে। সুতরাং খেলাপি ঋণ কমেছে।
