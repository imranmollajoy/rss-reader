মায়ের কাছে যেতে চেয়েছিল মেয়েটি। গৃহকর্ত্রীর অনুমতি পায়নি। উল্টো দরজায় তালা ঝুলিয়ে দেন তিনি। অবুঝ কিশোরী বারান্দার পাইপ বেয়ে বাড়ির ছাদে ওঠার চেষ্টা করে। সেখান থেকেই পালানোর কথা ভেবেছিল।

কিন্তু সাততলা পর্যন্ত ওঠার পর কার্নিশে আটকে যায় সে। পরে ফায়ার সার্ভিসের লোকজন এসে উদ্ধার করেন আইরিন (১৪) নামের এই গৃহকর্মীকে। আজ বুধবার সকালে রাজধানীর ভাটারার একটি বাড়িতে এ ঘটনা ঘটে।

ফায়ার সার্ভিস ও সিভিল ডিফেন্স ঢাকা অঞ্চল-৩-এর উপসহকারী পরিচালক মো. সফিকুল ইসলাম প্রথম আলোকে বলেন, সকাল সোয়া ১০টার দিকে তিনি খবর পান, বসুন্ধরা আবাসিক এলাকার বি ব্লকের ৫ নম্বর রোডের ১৪৩ নম্বর বাড়ির ১০ তলা ভবনের সপ্তম তলায় একটি আবাসিক ফ্ল্যাটের কার্নিশে এক কিশোরী আটকে পড়েছে।
