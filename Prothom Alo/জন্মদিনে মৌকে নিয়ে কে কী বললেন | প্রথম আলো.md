১৯৯৫ সালের ৩ জুলাই প্রচারিত হয়েছিল সাদিয়া ইসলাম মৌয়ের প্রথম নাটক ‘অভিমানে অনুভবে’। যদিও অনেকটা জোর করেই তাঁকে অভিনয়ে রাজি করানো হয়েছিল। এমনকি শুটিং শুরু হওয়ার দিন সকালেও পরিচালক-নাট্যকার ফারিয়া হোসেনকে মৌ অনুরোধ করেছিলেন, তাঁকে বাদ দিয়ে অন্য কাউকে নেওয়ার জন্য। ফারিয়া হোসেনের লেখা গল্প মৌকে নিয়ে নাটক বানিয়েছেন পরিচালক চয়নিকা চৌধুরী। ‘প্রথম প্রথম প্রেম’ নামের সেই নাটকের শুটিংয়ের অভিজ্ঞতা লিখে মৌকে জন্মদিনের শুভেচ্ছা জানিয়েছেন চয়নিকা। ফেসবুকে তিনি লিখেছেন, ‘তুমি পরিচালকের শিল্পী। তোমাকে নিয়ে যখন কাজ করি, খুব শান্তি আর আরাম নিয়ে কাজ করি। তুমি মানুষটা সব সময় আলাদা জানতাম, কিন্তু তোমার সাথে কাজ করে একজন সত্যিকারের অভিনয়শিল্পীকেই চিনলাম। তুমি আমাদের দেশের নম্বর ওয়ান মডেল, দারুণ নৃত্যশিল্পী। শোনো মৌ, তুমি আর তোমার পরিবারের থেকে পাওয়া রাশা আন্টি, আংকেলের কাছ থেকে তোমার শিক্ষা-দীক্ষাও বড় সবচেয়ে বড় বিষয়। আর তাই তুমি জানো, কী করে সম্মান করতে হয়। তুমি অনেক আধুনিক, উন্নত মনের মানুষ। পরিচালক হিসেবে তুমি আমাকে অনেক সম্মানিত করেছ। স্যালুট তোমাকে। অনটাইম পুরোপুরি মেকআপ নিয়ে সেটে আসা শিল্পী খুব কম। একদম হাতে গোনা। সব সময় তুমি ফোন রিসিভ করো, কল ব্যাক করো যদি রিসিভ করতে না পারো, টেক্সটের রিপ্লাই দাও। এটাই ভদ্রতা। অনেক কৃতজ্ঞতা। আরও অনেক কাজ একসাথে করতে চাই সামনে। অনেক অনেক কৃতজ্ঞতা, ভালোবাসা আর ধন্যবাদ। ভালোবাসি তোমাকে। শুভ জন্মদিন।’

ছবি : চয়নিকা চৌধুরীর ফেসবুক
