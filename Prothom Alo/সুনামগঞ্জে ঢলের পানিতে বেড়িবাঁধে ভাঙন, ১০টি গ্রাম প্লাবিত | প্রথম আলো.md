স্থানীয় বাসিন্দা ও জনপ্রতিনিধি সূত্রে জানা গেছে, গতকাল শুক্রবার রাতে সুনামগঞ্জ ও জেলার উজানে ভারতের চেরাপুঞ্জিতে ভারী বৃষ্টি হয়। এর ফলে আজ শনিবার সকাল থেকে উজানের পাহাড়ি ঢল নামতে থাকে। সকাল আটটা থেকে দুপুর পর্যন্ত ঢলের পানির প্রবল তোড়ে খাসিয়ামারা নদীর বেড়িবাঁধের তিনটি অংশে ভাঙন দেখা দেয়। এতে লক্ষ্মীপুর ইউনিয়নের খাসিয়ামারা নদীতীরের বক্তারপুর, চৌকিরঘাট, ইদ্রিসপুর, ঝিরারগাও, লক্ষ্মীপুর, নোয়াপাড়া, রসরাই, সুলতানপুর, এরুয়াখাই, মাঠগাও, রণভূমি গ্রাম প্লাবিত হয়। মানুষের বাড়িঘরে ঢলের পানি প্রবেশ করায় চরম ভোগান্তিতে পড়ে লোকজন। ঢলের পানির স্রোতে অনেকের বসতঘরের ক্ষতিও হয়েছে। গবাদিপশু নিয়ে বিপাকে পড়েন অনেকে। তলিয়ে যায় আমনের বীজতলা, আউশ ও সবজিখেত।
