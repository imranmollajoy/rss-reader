দেশের নতুন বাজেটে উদ্যোক্তা ও ব্যবসায়ীদের জন্য যেমন ভালো খবর আছে, তেমনি খারাপ খবরও আছে। যেমন রেয়াতি করসুবিধা নিতে গেলে ব্যবসাপ্রতিষ্ঠানকে নানা ধরনের শর্ত পালন করতে হবে। আবার বাড়তি করের বোঝাও বহন করতে হবে।

নতুন বাজেটের অর্থবিল পর্যালোচনা করে দেখা গেছে, নানা ধরনের ব্যবসায় করের চাপ বেড়েছে। ২০২৪ সালের অর্থবিল নিয়ে বেসরকারি পরামর্শক সংস্থা এসএমএসি অ্যাডভাইজরি সার্ভিসেস লিমিটেডের বিশ্লেষণেও এমন কথা বলা হয়েছে।

এসএমএসি অ্যাডভাইজরি সার্ভিসেস জানায়, ছোট ব্যবসায়ীদের জন্য করপোরেট কর কমানোর সুবিধা নেওয়া কঠিন হবে। কারণ, শেয়ারবাজারে তালিকাভুক্ত নয়, এমন কোম্পানির জন্য এই করহার ২৫ শতাংশ করা হয়েছে। শর্ত হলো, একক লেনদেনে ৫ লাখ টাকা ও বার্ষিক মোট ৩৬ লাখ টাকার বেশি খরচ হলে তার সবটা বিনিয়োগ ব্যাংকের মাধ্যমে হতে হবে। বর্তমানে এই শ্রেণির প্রতিষ্ঠানকে সাড়ে ২৭ শতাংশ কর দিতে হয়। ছোট কোম্পানির সব লেনদেন ব্যাংকিং চ্যানেলে করা কঠিন।

বিশেষ করে পুরোনো ঢাকা বা চট্টগ্রামের খাতুনগঞ্জের মতো জায়গায় অনেক ব্যবসায়ী নগদ লেনদেনে ব্যবসা করে থাকেন। এমনকি রাজধানীর কারওয়ান বাজারের মতো ব্যবসাকেন্দ্রগুলোতেও অনেকে নগদে লেনদেন করে থাকেন।
