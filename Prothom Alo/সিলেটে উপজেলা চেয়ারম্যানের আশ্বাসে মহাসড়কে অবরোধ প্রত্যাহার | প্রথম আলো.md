অবরোধকারীরা বলেন, উপজেলা পরিষদের চেয়ারম্যানের আশ্বাসের ভিত্তিতে তাঁরা অবরোধ কর্মসূচি প্রত্যাহার করে নিয়েছেন। তাঁরা আশা করছেন, খুব শিগগির পাথর চুরির অভিযোগে গ্রেপ্তার অপ্রাপ্তবয়স্ক এনামুল হক মুক্তি পাবে।

পুলিশ ও স্থানীয় সূত্রে জানা যায়, গত সোমবার রাতে সিলেটের হাইটেক পার্ক এলাকা থেকে তিনজনকে আটকের পর পাথর পরিবহন করা ট্রাকসহ থানায় নিয়ে তাঁদের বিরুদ্ধে মামলা করা হয়। সেই মামলায় কোম্পানীগঞ্জের তেলিখাল গ্রামের মো. আবদুল্লাহ মিয়া (৩৮), গৌরীনগর গ্রামের আবুল হোসেন (৩২) ও খাগাইল এলাকার এনামুল হককে গ্রেপ্তার দেখানো হয়। তাঁদের মধ্যে এনামুল হক কোম্পানীগঞ্জের দলইরগাঁও উচ্চবিদ্যালয়ের দশম শ্রেণির নিয়মিত ছাত্র। তবে মামলায় তার বয়স উল্লেখ করা হয়েছে ১৯ বছর। এনামুল হক পাথর ব্যবসার সঙ্গে জড়িত নয় বলেও দাবি স্থানীয় লোকজনের।
