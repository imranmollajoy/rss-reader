**এবারও ঘর ছাড়তে হলো**

পরদিন সকাল থেকে বৃষ্টি আরও বাড়ে। সন্ধ্যায় ঘরে ঢুকে পড়ে পানি। বুঝতে পারি, বাড়িতে আর থাকা যাবে না। দরজায় খিল দিয়ে বেরিয়ে পড়ি। পাড়ার সড়ক দিয়ে পানি ভেঙে যেতে যেতে দেখি, মানুষের ছুটোছুটি শুরু হয়ে গেছে। শহরের বহু ঘরে পানি ঢুকে পড়েছে। রাস্তাঘাট ডুবে গেছে। এক প্রতিবেশীর বাড়িতে গিয়ে উঠি।

বারবার শুধু মনে হচ্ছিল, অবস্থা বাইশের মতো হবে না। কেন মনে হচ্ছিল, জানি না। কিন্তু কোনো গ্যারান্টি তো নেই। খবরে দেখছি, মানুষের ঘরবাড়ি, রাস্তাঘাটে পানি। শহরে নৌকা চলছে। নিরাপদ আশ্রয়ের সন্ধানে ছুটছে মানুষ। জিনিসপত্রের দাম বাড়তে শুরু করেছে। পানি উন্নয়ন বোর্ডের কর্মকর্তারা বলছেন, বৃষ্টি অব্যাহত থাকলে পরিস্থিতির অবনতি হবে। ২০২২ সালের মতো হবে। বৃষ্টি তো হচ্ছে। মানুষের মধ্যে আতঙ্ক ছড়িয়ে পড়ছে। অনেকেই আগেভাগে প্রস্তুতি নিয়েছে। তবু শেষরক্ষা হয়নি। অনেকের ঘরে পানি ঢুকে পড়েছে। ক্ষতি হয়েছে। তারপরও এবারের বন্যার সঙ্গে বাইশের বন্যার কোনো তুলনা চলে না। বন্যা হয়েছে, তবে বাইশের তুলনায় কিছুই না। এখন বন্যার পানি কমেছে। পানি নামায় পরের বাড়ি থেকে নিজের বাড়ি ফিরেছে লোকজন।

আসলে আশ্রয়কেন্দ্র বলুন আর আত্মীয়স্বজনের বাড়ি বলুন, সবখানেই একটা কষ্ট আছে। আবার যার ঘরে আপনি উঠলেন, তিনিও সমস্যায় পড়েন; যদিও সবাই বিষয়টি আন্তরিকভাবেই নেন। এটা গত দুটি বন্যায় দেখলাম। মানুষ আসলে মানুষের বিপদে পাশে দাঁড়ায় বলেই একসময় বিপদ কেটে যায়। এবারও সুনামগঞ্জে সরকারি-বেসরকারি প্রতিষ্ঠান, ব্যক্তিগত ভবন, নির্মাণাধীন ভবনসহ মানুষের বাড়িঘরে বন্যার্ত লোকজন আশ্রয় নেয়। একে অপরকে সহযোগিতা করে। এটা আমার খুব ভালো লেগেছে। আশাবাদী করেছে।
