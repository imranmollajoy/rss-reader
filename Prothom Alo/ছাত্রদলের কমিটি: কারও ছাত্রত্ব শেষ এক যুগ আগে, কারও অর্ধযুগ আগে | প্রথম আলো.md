জাতীয়তাবাদী ছাত্রদলের ২৫৭ সদস্যের পূর্ণাঙ্গ কমিটির সিংহভাগই নিয়মিত শিক্ষার্থী নন। এই নেতাদের বেশির ভাগ স্নাতকে ভর্তি হয়েছিলেন এক যুগের বেশি সময় আগে। সেই হিসাবে তাঁদের নিয়মিত স্নাতক-স্নাতকোত্তর শেষ হওয়ার কথা অন্তত অর্ধযুগ আগে। বয়সে বেশির ভাগই ত্রিশোর্ধ্ব। খোঁজ নিয়ে জানা গেছে, এই কমিটিতে থাকা প্রায় শতভাগ নেতাই পড়াশোনায় অনিয়মিত।

ঈদুল আজহার দুই দিন আগে ১৫ জুন ঘোষিত ছাত্রদলের এই কমিটিকে ‘আংশিক পূর্ণাঙ্গ’ কমিটি বলা হচ্ছে। বিএনপির সহযোগী সংগঠন ছাত্রদলের এই কমিটিতে পরবর্তী সময়ে আরও কিছু নেতা–কর্মীকে যুক্ত করা হবে বলে এমন নামকরণ।

এর আগে ১ মার্চ ছাত্রদলের সাত সদস্যের আংশিক কমিটি ঘোষণা করা হয়েছিল। সেখানে রাকিবুল ইসলামকে সভাপতি ও নাছির উদ্দীনকে সাধারণ সম্পাদক করা হয়। কমিটিতে আবু আফসান মোহাম্মদ ইয়াহিয়াকে জ্যেষ্ঠ সহসভাপতি, শ্যামল মালুমকে জ্যেষ্ঠ যুগ্ম সাধারণ সম্পাদক, আমানউল্লাহ আমানকে সাংগঠনিক সম্পাদক, মো. জাহাঙ্গীর আলমকে দপ্তর সম্পাদক এবং শরিফ প্রধান শুভকে প্রচার সম্পাদক করা হয়।

সেই আংশিক কমিটিই সম্প্রসারণ করে ‘আংশিক পূর্ণাঙ্গ’ করা হয় ১৫ জুন। ২৬০টি ক্রম থাকলেও কমিটিতে তিনটি পদ ফাঁকা রয়েছে। অর্থাৎ মূলত ২৫৭ সদস্যের কমিটি করা হয়েছে। আগের সাত নেতার সঙ্গে কেন্দ্রীয় ছাত্রদলের কমিটিতে নতুন করে যুক্ত হয়েছে ২৫০টি নাম।
