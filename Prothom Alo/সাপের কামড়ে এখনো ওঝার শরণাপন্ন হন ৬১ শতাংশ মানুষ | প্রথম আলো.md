দেশে রাসেলস ভাইপার বা চন্দ্রবোড়া সাপ নিয়ে আতঙ্ক বাড়লেও সচেতনতা বাড়েনি। এখনো সাপের কামড়ে ৬১ শতাংশ মানুষ ওঝার কাছে যান; যাঁদের বেশির ভাগই ভুল চিকিৎসা দেন। আক্রান্ত ব্যক্তিদের ৯৫ শতাংশ গ্রাম, বিশেষত চরের অধিবাসী। আবার আক্রান্ত ব্যক্তিদের বেশির ভাগই বয়সে তরুণ (৩৫ থেকে ৪৪ বছর)।

এদিকে সঠিক চিকিৎসা না দিলেও এসব ‘গ্রাম্য চিকিৎসক’ আক্রান্ত ব্যক্তির কাছ থেকে ১০০ থেকে ৬ হাজার টাকা নিয়ে থাকেন। এতে গড়ে একেকজন আক্রান্ত ব্যক্তির খরচ হয় ১ হাজার ৩৭২ টাকা।

স্বাস্থ্য অধিদপ্তরের অসংক্রামক রোগ কর্মসূচি ও চট্টগ্রাম মেডিকেল কলেজ হাসপাতালসহ মোট ১১টি প্রতিষ্ঠানের এক যৌথ জরিপে এসব তথ্য উঠে এসেছে। ‘সাপের কামড়ে মৃত্যু ও ক্ষয়ক্ষতি’ নিয়ে করা এ–জাতীয় জরিপের ফলাফল সম্প্রতি চূড়ান্ত করা হয়েছে।
