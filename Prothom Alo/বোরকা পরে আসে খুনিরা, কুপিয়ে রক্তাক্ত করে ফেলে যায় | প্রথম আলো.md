আশ্রয়শিবিরের রোহিঙ্গা নেতা ছৈয়দ করিম বলেন, সন্ধ্যার পর আশ্রয়শিবিরে সন্ত্রাসীদের তৎপরতা বেড়ে যায়। আধিপত্য বিস্তার, মাদক বিক্রির টাকা ভাগাভাগি, দোকানপাটে চাঁদাবাজি ও মুক্তিপণের জন্য লোকজনকে অপহরণের ঘটনা ঘটছে। প্রায় সময় সশস্ত্র গোষ্ঠীর মধ্যে গোলাগুলি ও সংঘর্ষের ঘটনা ঘটে।

পুলিশ ও রোহিঙ্গা নেতাদের দেওয়া তথ্যমতে, চলতি জুন মাসের প্রথম ১২ দিনে উখিয়ার কয়েকটি আশ্রয়শিবিরে একাধিক সংঘর্ষ, গোলাগুলি ও ধারালো অস্ত্রের আঘাতে অন্তত নয়জন খুন হয়েছেন। এর মধ্যে সশস্ত্র গোষ্ঠী আরসা ও আরএসওর পাঁচজন সদস্যও রয়েছেন।

আশ্রয়শিবিরের কয়েকজন রোহিঙ্গা নেতা জানান, গত মে মাসে একাধিক সংঘর্ষের ঘটনায় সাতজন রোহিঙ্গা খুন হয়েছেন। এপ্রিল মাসে ৪ জন। অথচ জুন মাসের প্রথম ১২ দিনেই খুন হয়েছেন ৯ জন।
