ফায়ার সার্ভিসের পরিসংখ্যান বলছে, চলতি বছরের জানুয়ারি থেকে মে মাস পর্যন্ত ঢাকা–ময়মনসিংহ মহাসড়কের ত্রিশালের ৭টি স্পটে ৬৩টি সড়ক দুর্ঘটনা ঘটেছে। এর মধ্যে ঘটনাস্থলেই মারা যান ৪ জন ও আহত অবস্থায় ৯৬ জনকে বিভিন্ন হাসপাতালে পাঠানো হয়। তবে সড়ক দুর্ঘটনায় আহত কেউ চিকিৎসাধীন অবস্থায় মারা গেলে এর পরিসংখ্যান ফায়ার সার্ভিস সংরক্ষণ করে না।

ত্রিশাল ফায়ার সার্ভিসের স্টেশন অফিসার মো. সাদিকুর রহমান বলেন, ঢাকা-ময়মনসিংহ মহাসড়কের ত্রিশালের বগারবাজার থেকে চুরখাই সিবিএমসিবি হাসপাতাল পর্যন্ত প্রায় ২২ কিলোমিটার এলাকায় ৭টি জায়গায় বেশি দুর্ঘটনা ঘটে। এর মধ্যে বগারবাজার, চেলের ঘাট, সাইনবোর্ড, রাগামারা এলাকায় দুর্ঘটনা ঘটে সবচেয়ে বেশি। এর বাইরে কাজির শিমলা, বৈলর নূরুর দোকান এলাকা ও মডেল মোড় এলাকাতেও দুর্ঘটনা ঘটে।

ফায়ার সার্ভিসের এই কর্মকর্তার দৃষ্টিতে ওই সাত স্থানে সড়ক দুর্ঘটনার বেশি হওয়ার কারণগুলো হলো সড়ক বিভাজক অবৈধভাবে কেটে ইউটার্ন, উল্টো পথে গাড়ি চলা, অতিরিক্ত গতি ও ফিটনেসবিহীন গাড়ি, ওভার টেকিং, অদক্ষ চালক, ত্রি-হুইলারের বেপরোয়া গতিতে চলা ও সড়কের নির্দেশনাগুলো না মেনে চলাচল। একই রকম ভাষ্য, ত্রিশাল থানার ভারপ্রাপ্ত কর্মকর্তা মো. কামাল হোসেনেরও।
