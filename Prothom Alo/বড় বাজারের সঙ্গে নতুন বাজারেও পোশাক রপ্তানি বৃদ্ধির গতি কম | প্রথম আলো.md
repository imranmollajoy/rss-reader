ইউরোপীয় ইউনিয়ন (ইইউ) ও কানাডার মতো প্রচলিত বড় বাজারের সঙ্গে নতুন বাজারেও তৈরি পোশাক রপ্তানি বৃদ্ধির গতি কমেছে। এতে চলতি ২০২৩-২৪ অর্থবছরের জুলাই থেকে মে পর্যন্ত ১১ মাসে পোশাকের সামগ্রিক রপ্তানি প্রবৃদ্ধি হয়েছে ৩ দশমিক ৮৬ শতাংশ। গত অর্থবছর শেষে পোশাক রপ্তানিতে প্রবৃদ্ধি হয়েছিল ১০ শতাংশের বেশি।

রপ্তানি উন্নয়ন ব্যুরোর (ইপিবি) তথ্য বিশ্লেষণ করে তৈরি পোশাকশিল্প মালিকদের সংগঠন বিজিএমইএ এমন তথ্য জানিয়েছে। এতে দেখা যায়, চলতি অর্থবছরের মে পর্যন্ত ৪ হাজার ৩৮৫ কোটি ডলারের পোশাক রপ্তানি হয়েছে। গত অর্থবছরের ১২ মাসে পোশাক রপ্তানি হয়েছিল ৪ হাজার ৬৯৯ কোটি ডলারের।

বাংলাদেশের তৈরি পোশাক রপ্তানির প্রায় ৫০ শতাংশের গন্তব্য ইউরোপীয় ইউনিয়ন। এই বাজারে ২০২২-২৩ অর্থবছরে পোশাক রপ্তানিতে প্রবৃদ্ধি ছিল ৯ দশমিক ৯৩ শতাংশ। চলতি অর্থবছরের ১১ মাস শেষে এই বাজারে রপ্তানি প্রবৃদ্ধি মাত্র ২ শতাংশ। ইইউর শীর্ষ গন্তব্য জার্মানিতে এখন পর্যন্ত রপ্তানি কমেছে ১০ শতাংশ। গত অর্থবছর জার্মানির বাজারে রপ্তানি কমেছিল ৬ দশমিক ৮১ শতাংশ। তার মানে জার্মানিতে রপ্তানি পরিস্থিতির আরও অবনতি হয়েছে।
