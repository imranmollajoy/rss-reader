মেহেরপুর পুলিশ সুপার কার্যালয়ের তথ্যমতে, র‍্যাব, বিজিবি, পুলিশ, গোয়েন্দা পুলিশ, মাদকদ্রব্য অধিদপ্তর মিলে গত তিন মাসে ১ হাজার ২৬০ বোতল ফেনসিডিল, ২৯ কেজি গাঁজা, ২২০ গ্রাম হেরোইন, ৫৮৩টি ইয়াবা উদ্ধার করা হয়েছে। মাদক–সংশ্লিষ্ট মামলা হয়েছে ১১৬টি। এসব মামলায় গ্রেপ্তার করা হয় ১৩৭ জন মাদক বহনকারীকে।  
মাদক পাচার–সংশ্লিষ্ট ব্যক্তিরা বলছেন, যে পরিমাণ মাদক ধরা পড়ছে, তার কয়েক গুণ বেশি মাদক দেশে প্রবেশ করছে। বেশির ভাগ ক্ষেত্রে পাচারকারীরা মাদক বহনে শিশু-কিশোরদের ব্যবহার করছে। আইনে তাদের লঘু সাজার কথা বলা হয়েছে। এর বাইরে মাদক পাচারকারী চক্রের হোতারা রয়ে যাচ্ছে ধরাছোঁয়ার বাইরে।

এই পরিস্থিতিতে আজ ২৬ জুন জাতিসংঘ ঘোষিত ‘মাদকদ্রব্যের অপব্যবহার ও অবৈধ পাচারবিরোধী আন্তর্জাতিক দিবস’ পালিত হচ্ছে। ২০১৯ সালে মাদকদ্রব্য নিয়ন্ত্রণ অধিদপ্তরের হিসাবে, সরকারের বিভিন্ন সংস্থার অভিযানে ৫ কোটি ৩০ লাখ ইয়াবা এবং সাড়ে ১১ মণ হেরোইন উদ্ধার করা হয়েছিল। এই পরিমাণ আগের বছরগুলোর তুলনায় অনেক বেশি। খোদ জাতিসংঘের মাদক নিয়ন্ত্রণ সংস্থা ইউএনওডিসির বাংলাদেশে পরিচালিত গবেষণার তথ্যমতে, দেশে যত মাদক বিক্রি হয়, ধরা পড়ে তার মাত্র ১০ শতাংশ।
