রংপুরের নারী কেয়া তালুকদার। আগে ঢাকায় বেসরকারি উন্নয়ন সংস্থায় চাকরি করতেন। প্রকল্পের মেয়াদ শেষ হয়ে যাওয়ায় ফিরে আসেন রংপুরে। নতুন করে চাকরির পেছনে না ছুটে হয়েছেন উদ্যোক্তা। চার বছর ধরে অনলাইনে হাঁড়িভাঙা আম বিক্রির ব্যবসা করছেন।

শুধু কেয়া তালুকদার নন, তাঁর মতো রংপুরের আরও অনেক নারী উদ্যোক্তা অনলাইনে আমের ব্যবসায় যুক্ত হচ্ছেন। এখানকার অন্তত ৫০ জন নারী অনলাইনে আম বিক্রি করছেন।

রংপুরের হাঁড়িভাঙা আমের খ্যাতি আছে। চলতি বছরের ফেব্রুয়ারি মাসে এই আম জিআই পণ্য হিসেবে স্বীকৃতি পেয়েছে। এই আম সুস্বাদু ও আঁশবিহীন। ২০ জুন থেকে পুরোদমে হাঁড়িভাঙা বেচাকেনা শুরু হয়েছে।
