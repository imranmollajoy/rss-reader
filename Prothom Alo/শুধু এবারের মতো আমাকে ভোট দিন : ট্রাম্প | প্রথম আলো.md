সাবেক মার্কিন প্রেসিডেন্ট ডোনাল্ড ট্রাম্প গত শনিবার ফিলাডেলফিয়ায় দুটি বক্তৃতায় তাঁর খ্রিষ্টান ও কৃষ্ণাঙ্গ সমর্থকদের আরেকবার ভোট দেওয়ার আহ্বান জানান। তিনি কৃষ্ণাঙ্গ ভোটারদের উদ্দেশে রক্তপাতে বিধ্বস্ত হওয়া শহরটিকে ঠিক করার প্রতিশ্রুতি দিয়েছেন।

আগামী নভেম্বরে মার্কিন প্রেসিডেন্ট নির্বাচনে রিপাবলিকান পার্টির প্রার্থী হিসেবে নির্বাচনী প্রচার চালাচ্ছেন ডোনাল্ড ট্রাম্প। গতকাল শনিবার ফিলাডেলফিয়ার টেম্পল বিশ্ববিদ্যালয়ে হাজারো সমর্থকের উদ্দেশে ট্রাম্প বলেন, তিনি পুলিশকে তাঁদের কাজের জন্য দায়মুক্তি দেবেন এবং সহিংসতার বিরুদ্ধে লড়াইরত শহরগুলোতে সরকারি বাজেট বাড়াবেন।

এ বছরের প্রথম তিন মাসে যুক্তরাষ্ট্রে সহিংস অপরাধ ও খুন কমেছে বলে যুক্তরাষ্ট্রের তদন্ত সংস্থা এফবিআই যে প্রতিবদেন দিয়েছে, তাকে ভুয়া বলে দাবি করেছেন ট্রাম্প। তিনি বলেছেন, ডেমোক্রেটিক পার্টির প্রেসিডেন্ট জো বাইডেন ভুয়া তথ্য সামনে তুলে ধরছেন।
