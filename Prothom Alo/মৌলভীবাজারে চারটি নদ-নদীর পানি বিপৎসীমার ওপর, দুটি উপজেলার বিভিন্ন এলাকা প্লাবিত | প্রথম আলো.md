গতকাল মঙ্গলবার সন্ধ্যায় জুড়ীর মক্তদীর বালিকা উচ্চবিদ্যালয় ও জুড়ী সরকারি উচ্চবিদ্যালয় আশ্রয়কেন্দ্র ঘুরে দেখা যায়, মক্তদীর বালিকা উচ্চবিদ্যালয় জলমগ্ন হয়ে পড়েছে। দোতলা ও তিনতলার শ্রেণিকক্ষগুলো আশ্রয়কেন্দ্র করা হয়েছে। দুটি আশ্রয়কেন্দ্রে আশপাশের বন্যাপ্লাবিত বিভিন্ন এলাকার লোকজন পরিবারের সদস্যদের নিয়ে সেখানে উঠছেন। বস্তায় কাপড়চোপড়, কাঁথা-বালিশ, রান্নার বাসন ভরে নিয়ে এসেছেন। কেউ কেউ সঙ্গে নিয়ে আসা হাঁস, মোরগ–মুরগি ও ছাগল বারান্দার খুঁটিতে বেঁধে রেখেছেন। আশ্রয়কেন্দ্রে বেঞ্চ জোড়া দিয়ে খাট তৈরি করা হয়েছে। বারান্দায় মাটির চুলা বসিয়ে কেউ কেউ রান্নার আয়োজন করেছেন।

মক্তদীর বালিকা উচ্চবিদ্যালয় আশ্রয়কেন্দ্রের সামনে কথা হয় আয়শা বেগমের সঙ্গে। পাশের একটি কলোনিতে বাসা ভাড়া নিয়ে থাকেন তাঁরা। স্বামী দেলোয়ার মিয়া রিকশা চালান। আয়শা বলেন, ‘সকালে উঠানে পানি আছিল। আস্তে আস্তে ঘরো উঠা আরম্ভ করল। কোনোমতে রই গেছিলাম। পানি বাড়ায় আর টিকা গেছে না। জান বাঁচাইবার লাগি ইশকুলো আইয়া উঠছি।’
