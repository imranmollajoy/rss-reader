একের পর এক হিট গান আর কনসার্টের জন্য সারা বিশ্বে আলোড়ন তৈরি করেছেন মার্কিন পপতারকা টেলর সুইফট। টেলর সুইফট মানেই চমক আর বক্স অফিস কাঁপানো গান। আর তাই তো যেখানেই সুইফটের কনসার্ট, সেখানেই ছুটে যান ভক্তরা। সম্প্রতি প্রযুক্তি দুনিয়াতে এমনই এক টেলর সুইফটের খোঁজ মিলেছে। তিনিও যেখানে যান, সেখানেই ভিড় জমে যাচ্ছে। সেলফি ও অটোগ্রাফের জন্য ভক্তরা ঘিরে ধরছেন তাঁকে। প্রযুক্তি দুনিয়ার এই টেলর সুইফট হলেন জেনসেন হুয়াং। ৬১ বছর বয়সী প্রকৌশলী জেনসেন হুয়াং প্রসেসর নির্মাতা প্রতিষ্ঠান এনভিডিয়ার প্রধান নির্বাহী কর্মকর্তা।

জেনসেন হুয়াংকে প্রযুক্তির টেলর সুইফট হিসেবে প্রথম অভিহিত করেন মেটার প্রধান নির্বাহী কর্মকর্তা মার্ক জাকারবার্গ। কারণও আছে, জেনসেন হুয়াংয়ের নেতৃত্বেই সম্প্রতি অ্যাপলকে হটিয়ে বিশ্বের দ্বিতীয় দামি প্রতিষ্ঠানের খেতাব পেয়েছে এনভিডিয়া।
