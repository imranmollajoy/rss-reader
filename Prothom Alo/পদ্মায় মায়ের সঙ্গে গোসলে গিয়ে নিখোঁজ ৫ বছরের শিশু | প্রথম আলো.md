রাজবাড়ীর গোয়ালন্দ উপজেলার দৌলতদিয়া ফেরিঘাট এলাকায় পদ্মা নদীতে মায়ের সঙ্গে গোসলে গিয়ে রোববার নিখোঁজ হয়েছে ৫ বছর বয়সী শিশু মো. তুহিন ওরফে সাব্বির প্রামাণিক।

নিখোঁজ তুহিন বাহিরচর দৌলতদিয়া ছাত্তার মেম্বার পাড়ার আমিরুল ইসলাম প্রামাণিক ও তাছলিমা বেগম দম্পতির ছোট ছেলে। দুই ভাই ও এক বোনের মধ্যে তুহিন সবার ছোট। তুহিনের বাবা আমিরুল ফেরিঘাট এলাকার জেলে।

শিশুটির সন্ধানে ফায়ার সার্ভিসের ডুবুরি দল রোববার সন্ধ্যা সাড়ে ৭টা পর্যন্ত চেষ্টার পর অভিযান কার্যক্রম বন্ধ ঘোষণা করে। ঈদের আগের দিন ছোট্ট সন্তানের এমন নিখোঁজের কারণে ঈদের আনন্দ যেন বিষাদে পরিণত হয়েছে ওই পরিবারে।

কান্নাজড়িত কণ্ঠে তুহিনের মা তাছলিমা বেগম বলেন, ‘বড় ছেলে ঈদ করতে ঢাকা থেকে বাড়ি এসেছে। ওর পরনের প্যান্ট ময়লা হওয়ায় ধোয়ার জন্য বাড়ির কাছে ৬ ও ৫ নম্বর ফেরিঘাটের মাঝে পদ্মা নদীতে যাই। এ সময় আমার কলিজার ধন গোসল করতে আমার পেছন-পেছন আসে। বড় ছেলের প্যান্ট ধোয়া শেষে নিজেই গোসল করে দেখি তুহিন নেই। কখন যে সে পানিতে পড়ে গেছে, তা মোটেও টের পাইনি। এখন তো আর খুঁজে পাচ্ছি না।’
