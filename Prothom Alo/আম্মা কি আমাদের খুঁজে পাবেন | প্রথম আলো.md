লিখতে খুব আরাম পাচ্ছি। সেই স্মৃতিস্নিগ্ধ সময়ে চলে যাচ্ছি। কিন্তু শারীরিক দুর্বলতাকেও উপেক্ষা করতে পারছি না। তাই এবার নাটাই গুটিয়ে আনা যাক।

ভেবেছিলাম আম্মার মৃত্যুদৃশ্য রচনা নিয়ে লিখে লেখাটা শেষ করব। তার আগে আম্মার কাব্যপ্রতিভা নিয়ে একটা ঘটনা বলতেই চাই। ছোটবেলা থেকেই দেখেছি আম্মা প্রচুর ইসলামি কবিতা ও ছড়া লিখতেন। যেগুলোকে উনি গজল নামে ডাকতেন। সেগুলো বেশির ভাগই ছিল তাৎক্ষণিকভাবে মুখে মুখে রচিত। রাতে তাহাজ্জুদ নামাজের পর আম্মা সেসব গজল সুর করে গাইতেন আর কাঁদতে কাঁদতে ফানাফিল্লাহ হয়ে যেতেন।

একদিন আমি ঢাকা বিশ্ববিদ্যালয়ে শুটিং করছি একুশে টেলিভিশনের জন্য, আয়নামহল নামে একটা প্রোডাকশন। সন্ধ্যা হয় হয় মুহূর্তে ফোন এল। আম্মা ফার্মগেট ওভারব্রিজের সিঁড়িতে পড়ে গিয়ে পা ভেঙে ফেলেছেন। পঙ্গু হাসপাতালে আছেন। আমি শুটিং বন্ধ করে ছুটলাম পঙ্গু হাসপাতালে। গিয়ে দেখি, আম্মা ব্যথায় কঁকাচ্ছেন। আমাকে ইশারায় কাছে ডাকলেন। কাছে যেতেই আমাকে মৃদু স্বরে একটা গান বা কবিতা শোনাতে শুরু করলেন।

‘যাইতেছিলাম হাওড়ার পুল

পথে লাগল গন্ডগোল...।’

আমি হেসে দিয়ে বললাম, ‘আম্মা, আপনি তো ফার্মগেট ব্রিজ দিয়ে যাইতেছিলেন, হাওড়ার পুল আসল কোত্থেকে?’

আম্মা মুখে একটু হাসির রেখা ফুটিয়ে বললেন, ‘বাবা রে ফার্মগেট ব্রিজ দিছিলাম। ছন্দে মিলে না। এই জন্য “গন্ডগোলে”র সাথে মিলাইয়া “হাওড়ার পুল” আনছি।’

শেষ করব, আম্মা কেমন করে তাঁর মৃত্যুদৃশ্য অনুমান করে সবকিছু সাজাতে চেয়েছিলেন, সেটার মধ্য দিয়ে। হঠাৎ করেই একসময় আম্মা নানা রকম পরিকল্পনা এবং আয়োজন করতে শুরু করলেন, যে রকমভাবে মানুষ জন্মদিন বা বিয়ের এন্তেজাম করে। আম্মা তাঁর কাফনের কাপড় আলমারির একটা নির্দিষ্ট জায়গায় রেখে আমার বোনদের বলে দিলেন কে তাঁকে গোসল করাবে, কে তাঁর লাশ স্পর্শ করতে পারবে, কে তাঁকে কাঁধে নেবে—সব। যখন উনি এসব করছেন, আব্বা খুব বিরক্ত হলেন। কিন্তু আম্মা কোনো কথায় পাত্তা দিলেন না। ওনার যেন ভীষণ তাড়া ছিল। যেন কারও সঙ্গে দেখা করতে যাবেন। এই পুরো প্রস্তুতিতে ওনার মধ্যে কোনো দুঃখবোধ, ছেড়ে যাওয়ার কষ্ট, কিছু দেখা যায়নি। তারপর একদিন রাত একটার দিকে যেন ওনার মৃত্যুর ড্রেস রিহার্সাল দিলেন। ১২টার দিকে উনি ঘুমাতে যান। হঠাৎ একটার দিকে উনি গোঙানোর মতো করে কালেমা পড়লেন কয়েকবার। তারপর নিশ্চুপ। কোনো নড়াচড়া নেই। আব্বা, আমার ছোট বোন অনেকক্ষণ ডাকাডাকি করলেন, কোনো সাড়া নেই। একবার মনে হচ্ছে নিশ্বাস আছে, আবার মনে হচ্ছে নেই। খবর পেয়ে তিশা ও আমার বড় বোন ছুটে গেল। এর মধ্যে আম্মা জ্ঞান ফিরে পেয়েছেন। উঠে বসেছেন। মুখে তাঁর সেই চিরচেনা হাসি। তিশাদের দেখে বললেন, এত রাতে ওদের কে আনল। তারপর উনি বললেন ওনার কী হয়েছিল। উনি নাকি স্বপ্নে কোনো এক বাগানে চলে গিয়েছিলেন। সেখানে এক অচেনা গাছ দেখে কৌতূহলী হয়ে সেটির কাছে যান। এবং কোন খেয়ালে যেন একটা পাতা ছিঁড়ে নেন। তখন অদ্ভুত দেখতে এক লোক এসে বলেন, ‘এই তুমি এই গাছের পাতা ছিঁড়লে কেন? এখন তোমাকে আমার নিয়ে যেতে হবে।’ আম্মা ভয় পেয়ে জিজ্ঞেস করেন, ‘আপনি কে?’
