সুরা তাগাবুন পবিত্র কোরআনের ৬৪ তম সুরা। এটি মদিনায় অবতীর্ণ হয়। এই সুরার বিষয ন্যায় ও অন্যায় এবং লাভ ও ক্ষতি।

**ইমানের লাভক্ষতি:** যারা ইমান এনেছে, তারা লাভবান হবে; যারা কুফুরি করেছে, তারা লোকসানের শিকার হবে। আল্লাহ বলেন, ‘যেদিন তিনি তোমাদেরকে সমবেত করবেন, সেদিনটি হবে লাভ–লোকসান নির্ধারণের দিন। যে ব্যক্তি আল্লাহর ওপর বিশ্বাস করে ও সৎ কাজ করে, তিনি তার পাপ মোচন করবেন ও তাকে প্রবেশ করাবেন জান্নাতে; যার পাদদেশে নদী বইবে, সেখানে তারা থাকবে চিরকাল। এটাই মহাসাফল্য। কিন্তু যারা অবিশ্বাস করে ও আমার নিদর্শনসমূহ অস্বীকার করে, তারাই জাহান্নামের অধিবাসী, সেখানে তারা থাকবে চিরকাল। ফিরে যাওয়ার পক্ষে সেটা কত-না খারাপ জায়গা। (আয়াত: ৯–১০)

**আনুগত্যের লাভক্ষতি:** যারা আল্লাহ ও তাঁর রাসুলের আনুগত্য করেছে, তারা লাভবান হবে; আর যারা গাফিলতি ও অবহেলা করেছে, তারা লোকসানের শিকার হবে। সুরায় এসেছে, ‘তোমরা আল্লাহর আনুগত্য করো ও তাঁর রাসুলের আনুগত্য করো। যদি তোমরা মুখ ফিরিয়ে নাও, জেনে রেখো, আমার রাসুলের দায়িত্ব কেবল স্পষ্টভাবে প্রচার করা। আল্লাহ, তিনি ছাড়া কোনো উপাস্য নেই, সুতরাং বিশ্বাসীগণ আল্লাহর ওপর নির্ভর করুক। হে বিশ্বাসীগণ! তোমাদের স্ত্রী ও সন্তানসন্ততিদের মধ্যে কেউ কেউ তোমাদের শত্রু। অতএব তাদের সম্পর্কে তোমরা সতর্ক থেকো। তোমরা যদি তাদেরকে মার্জনা কর, তাদের দোষত্রুটি উপেক্ষা কর ও তাদেরকে ক্ষমা কর, তবে জেনে রেখো আল্লাহ ক্ষমাশীল, পরম দয়ালু।’ (আয়াত: ১২–১৪)
