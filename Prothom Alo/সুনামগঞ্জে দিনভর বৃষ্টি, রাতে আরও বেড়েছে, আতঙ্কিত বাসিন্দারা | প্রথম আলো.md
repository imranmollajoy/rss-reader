রাত সাড়ে ১০টায় দোয়ারাবাজার উপজেলা পরিষদের চেয়ারম্যান দেওয়ান তানভীর আল আশরাফী চৌধুরীর সঙ্গে মুঠোফোনে যোগাযোগ করলে তিনি জানান, তাঁর উপজেলার সীমান্তবর্তী ইউনিয়নগুলোতে পানি বেড়েছে। অনেক সড়ক তলিয়ে যাচ্ছে। ভারী বৃষ্টি ও পাহাড়ি ঢল নামা অব্যাহত থাকলে রাতের মধ্যেই তাঁর উপজেলা আবার বন্যাকবলিত হয়ে পড়বে। তিনি বলেন, ‘মানুষ তো বন্যা থেকে বের হতেই পারল না। এখন আবার পরিস্থিতির অবনতি হচ্ছে। মানুষজন চরম দুর্ভোগে পড়েছেন।’

ছাতক উপজেলা শহরের কাছেও সুরমা নদীর পানি বিপৎসীমার ওপর দিয়ে প্রবাহিত হচ্ছে। ছাতক শহরের বাগবাড়ি এলাকার বাসিন্দা হারুনুর রশিদ বলেন, ‘মানুষ সবকিছু গোছগাছ করছেন। পরিস্থিতি গত সপ্তাহের মতোই হতে যাচ্ছে।’ সুনামগঞ্জ পৌর শহরের হাজীপাড়া এলাকার বাসিন্দা ইকবাল হোসেন বলেন, ‘যেভাবে বৃষ্টি হচ্ছে, তাতে মনে হয়, আবার বাড়ি ছাড়তে হবে। এই ভোগান্তি থেকে মুক্তির তো কোনো উপায় দেখছি না।’

সুরমা নদীর পানি গত ২৪ ঘণ্টায় ৬০ সেন্টিমিটার বেড়েছে। সোমবার সকাল নয়টায় পৌর শহরের ষোলঘর এলাকায় সুরমা নদীর পানির উচ্চতা ছিল ৭ দশমিক ৮৩ মিটার। রাত ৯টায় একই স্থানে পানি বেড়েছে আরও ১৩ সেন্টিমিটার।
