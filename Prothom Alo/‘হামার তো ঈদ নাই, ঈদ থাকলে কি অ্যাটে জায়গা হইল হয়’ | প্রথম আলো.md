রংপুর শহরের এরশাদনগর এলাকার বাসিন্দা সেকেন্দার আলী। বয়স ৭০ পেরিয়ে গেছে। স্ত্রী নেই। চার ছেলে ব্যবসা করলেও কেউই তাঁর খোঁজ নেন না। আট মাস হলো তাঁর আশ্রয় হয়েছে রংপুর মহানগরের ৭ নম্বর ওয়ার্ডের বকশা বৃদ্ধাশ্রমে। বিষণ্ন মনে বিছানায় শুয়ে ছিলেন।

এই প্রতিবেদককে দেখতেই বিছানা থেকে উঠে বসলেন। দীর্ঘ আলাপের একপর্যায়ে দীর্ঘ নিশ্বাস ছেড়ে তিনি বললেন, ‘হামার তো ঈদ নাই, ঈদ থাকলে কি অ্যাটে জায়গা হইল হয়। তারপরও অ্যাটে সেমাই খামো, গরুর গোশত খামো। রোজার ঈদ গেল, তখনো ছাওয়াগুলা (সন্তান) দেখপার আইসে নাই। এবার কোরবানি ঈদোত আসিল না। নতুন কাপড় নিয়া আসল না।’
