কুড়িগ্রাম ডায়াবেটিক হাসপাতালের সঙ্গে উন্মুক্ত শিশুপার্ক ছিল। আগে ছিল বড় বড় আম-জাম-শিরীষগাছ ও কিছু খেলনা। এরপর সংস্কার করা হলো। গাছগুলো সব কাটা পড়ল। রংচং দিয়ে গেট হলো। রাখা হলো ১০ টাকার প্রবেশমূল্য। জুড়ে দেওয়া হলো কয়েকটা খেলনা। আর যেগুলোতে চড়তে লাগে ২০ থেকে ৫০ টাকা।

সব জায়গাতেই টিকিট। ফলে টাকাওয়ালাদের সন্তানেরা তো পড়াশোনা নিয়ে ব্যস্ত, তারা এখানে আসার সুযোগ পায় না। আর যে গরিবের বাচ্চারা খেলাধুলা করে দেশের মুখ উজ্জ্বল করে, টিকিট কেটে তাদের পক্ষেও শিশুপার্কে যাওয়া সম্ভব নয়। ফলে ঈদ-পার্বণ ছাড়া এই শিশুপার্কে শিশুদের উপস্থিতি প্রায় শূন্য। আগে যেখানে সব সময় ছেলেমেয়েরা খেলত, এখন সেখানে ছুটির দিন ছাড়া কেউ প্রবেশ করে না।

আগে কুড়িগ্রাম কলেজ মোড়ে ছায়াঘেরা একটা চত্বর ছিল। ৮–১০টি টংদোকান ছিল। সামনে ছিল সাধারণ পাঠাগার। পুরো চত্বরে বেঞ্চগুলো ছড়ানো থাকত। শহরের মধ্যে সবচেয়ে কম দামে চা এখানে পাওয়া যেত। সারা দিনরাত আড্ডা দিলেও দোকানিরা কিছু বলবেন না। রিকশাওয়ালারা রিকশা রেখে শুয়েও পড়তে পারতেন এখানকার বেঞ্চগুলোতে। আড্ডা দিতেন পুরো শহরের সংস্কৃতিকর্মীরা, লিটলম্যাগ লেখকেরা, কলেজ-স্কুলের শিক্ষকেরা। কুড়িগ্রাম শহরে কেউ বেড়াতে এসে লেখক-কবিদের খুঁজতে হলে এই চত্বরেই আসতেন। এটি ছিল সম্পর্ক নির্মাণের তলা। কীভাবে যেন এটির নাম হয়ে উঠেছিল পণ্ডিত চত্বর।

এরপর এই দোকান কয়টিকে হটিয়ে দিয়ে গড়ে উঠল শীতাতপনিয়ন্ত্রিত রূপসী বাংলা রেস্তোরাঁ ও কয়েকটি কসমেটিকসের দোকান। উচ্ছেদ হওয়া এক পানদোকানি মজিবুর চাচা, তাঁর দোকানের নামই রাখলেন উচ্ছেদ পান স্টোর। পণ্ডিত চত্বরটি উধাও হওয়ার সঙ্গে সঙ্গে কুড়িগ্রামের আড্ডা ও প্রাণ উধাও। উধাও সাধারণ পাঠাগারের পাঠকেরাও। মফস্‌সল শহরের বিশেষ যে চরিত্রটি থাকে, সেটিও উধাও।
