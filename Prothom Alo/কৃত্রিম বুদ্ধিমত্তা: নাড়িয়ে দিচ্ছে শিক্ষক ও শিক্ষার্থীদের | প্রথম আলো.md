চ্যাটজিপিটির বিশ্লেষণের সমালোচনা করা ছাত্রছাত্রীদের কাজে শিক্ষকেরা মুগ্ধ—‘শেক্‌সপিয়ারের রোমিও জুলিয়েট নিয়ে ছাত্রছাত্রীদের এমন আগ্রহ ও গভীর চিন্তা আমি আগে দেখিনি। তারা যখন চ্যাটজিপিটির লেখা রচনাকে নিজেদের বিশ্লেষণ দিয়ে ছিঁড়েখুঁড়ে ফেলছিল, তখন আমার মনে হয়েছে, “কম্পিউটারের কাছে আমরা হারব না” এ রকম একটা প্রতিযোগিতামূলক মনোভাব তাদের মধ্যে কাজ করেছে।’

শিক্ষকেরা বলছেন, ক্লাসরুমের বাইরে তাঁদের যে কাজগুলো করতে হয়, চ্যাটজিপিটি সেখানে অনেক সময় বাঁচিয়ে দিচ্ছে। একজন বলেছেন, ‘ছাত্রছাত্রীদের উচ্চশিক্ষার ভর্তির জন্য আমাকে নিয়মিত যে অসংখ্য প্রশংসাপত্র লিখতে হয়, তার জন্য আমি এখন এআইয়ের সাহায্য নিই। চ্যাটজিপিটি আমাকে যে খসড়া করে দিচ্ছে, আমি নিজে লিখলে তা কখনোই এত ভালো হতো না।’

শিক্ষার্থী ও শিক্ষক দুই তরফেই, এআই বন্ধুর মতো বেশ উপযোগী একজন সহযোগী হতে পারে। একটা নির্দিষ্ট বিষয়ের ওপর থিসিস বা গবেষণার জন্য কী কী বিষয়ে নজর দেওয়া উচিত, বিতর্কের প্রস্তুতির জন্য প্রতিপক্ষ কী কী যুক্তি দিতে পারে, সেগুলোর সবচেয়ে ভালো প্রত্যুত্তর কী হতে পারে, ভিন্ন ভাষা শিখতে যার যার উপযোগী করে সাহায্য করা, ক্লাসে পড়ানোর প্রস্তুতিতে সবচেয়ে উপযুক্ত ছবি, নকশা, ফ্লো-চার্ট তৈরি, উত্তরপত্র পরীক্ষা করে নম্বর দেওয়া এসব কাজে চ্যাটজিপিটি, গুগল বার্ড, কিউরিপড—এমন সব এআই অ্যাপ্লিকেশন এখন হরদম ব্যবহৃত হচ্ছে।  
