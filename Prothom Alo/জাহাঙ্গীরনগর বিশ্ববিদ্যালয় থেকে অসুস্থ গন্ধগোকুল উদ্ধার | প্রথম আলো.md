জাহাঙ্গীরনগর বিশ্ববিদ্যালয় থেকে একটি অসুস্থ গন্ধগোকুল উদ্ধার করেছেন শিক্ষক–শিক্ষার্থীরা। আজ সোমবার সন্ধ্যায় ক্যাম্পাসের মীর মশাররফ হোসেন হল এলাকা থেকে গন্ধগোকুলটি উদ্ধার করে বিশ্ববিদ্যালয়ের ওয়ার্ল্ড লাইফ রেসকিউ সেন্টারে (ডব্লিউআরসি) রাখা হয়েছে।

বিশ্ববিদ্যালয়ের শিক্ষার্থীদের সঙ্গে কথা বলে জানা যায়, রোববার রাতে বিশ্ববিদ্যালয়ের সমাজবিজ্ঞান অনুষদ এলাকায় গন্ধগোকুলটি এলোমেলো ঘুরে বেড়াতে দেখেন বিশ্ববিদ্যালয়ের এক শিক্ষার্থী। ওই শিক্ষার্থী সেটি মুঠোফোনে ভিডিও ধারণ করে সামাজিক যোগাযোগমাধ্যমে ছেড়ে দেন।
