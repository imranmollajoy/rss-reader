বিশ্ববিদ্যালয়ের ক্লাস শেষে বাসায় ফিরেই বাবাকে সারা দিনের ঘটনা বলতে শুরু করি। ‘বাবা জানো আজ কী হয়েছে…।’ একাডেমিক চাপে যখন দুশ্চিন্তায় থাকি, ক্লাসের ফাঁকে বাবাকেই ফোন করে বলি, ‘আর পারছি না।’ বাবা বলে, ‘ইটস ওকে মা। আমি জানি তুমি পারবে।’

জানি, পৃথিবীর সবাই আমার থেকে মুখ ফিরিয়ে নিলেও বাবা পাশে থাকবে। কোনো দিন বাবার জন্য সেভাবে কিছু করতে পারি না। তারপরও বাবা যখন আবদার করে আমার কাছে বলে, ‘বুড়ি, মাথাব্যথা করছে। একটু তেল দিয়ে দিবি?’ অথবা ‘এককাপ চা বানিয়ে দিবি?’ তখন সব কাজ রেখে ওটা করতেই সবচেয়ে বেশি আনন্দ পাই। আমার বাবা আমাদের সুপারহিরো। বাবাই আমার সব সমস্যার সমাধান। বাবা দিবসের এই দিনে সব বাবার জন্য শ্রদ্ধা ও ভালোবাসা।
