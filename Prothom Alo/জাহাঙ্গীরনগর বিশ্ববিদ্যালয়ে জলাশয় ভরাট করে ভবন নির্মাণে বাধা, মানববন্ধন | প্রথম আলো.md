ছাত্র ইউনিয়ন বিশ্ববিদ্যালয় সংসদের একাংশের সাধারণ সম্পাদক ঋদ্ধ অনিন্দ্য গাঙ্গুলির সঞ্চালনায় মানববন্ধনে বিশ্ববিদ্যালয়ের দর্শন বিভাগের অধ্যাপক রায়হান রাইন ও বাংলাদেশ পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসান বক্তব্য দেন। এতে অন্যান্যের মধ্যে বাংলাদেশ পরিবেশ আন্দোলনের (বাপা) সাধারণ সম্পাদক আলমগীর কবির, বেলার আইনজীবী বারিশ চৌধুরী, তেঁতুলতলা মাঠ রক্ষা আন্দোলনের সমন্বয়ক সৈয়দা রত্না, আনোয়ারা উদ্যান রক্ষা আন্দোলনের সমন্বয়ক আমিরুল রাজিব প্রমুখ উপস্থিত ছিলেন।

মানববন্ধনে অধ্যাপক রায়হান রাইন বলেন, কলা ও মানবিক অনুষদের সম্প্রসারিত ভবন নির্মাণের শিক্ষক-শিক্ষার্থীদের যেভাবে কাজ করার কথা বলা হয়েছিল, এখন তার উল্টো কাজ হচ্ছে। কাজের সঙ্গে সংশ্লিষ্টরা শিক্ষক-শিক্ষার্থীদের সঙ্গে প্রতারণা করেছেন। তিন-চার মাস ধরে তারা (প্রশাসন) ছাত্র-শিক্ষকদের সঙ্গে সভা করে বলেছিল, তারা লেকে ভবন বানাবে না। কিন্তু ক্যাম্পাস যখন ছুটি হয়েছে এবং অনেক শিক্ষার্থী ছুটিতে বাড়ি চলে গেছেন। ঠিক তখন লেক ভরাটের কাজ শুরু করেছে তারা। ক্যাম্পাসে অপরিকল্পিতভাবে ১৭টি স্থাপনার কাজ করতে গিয়ে গাছপালা নিঃশেষের পর এখন তারা জলাশয়ে ভবন বানাতে শুরু করেছে।
