৪৩ বছর ধরে ড্রামস বাজিয়ে চলছেন ওয়ারফেজ ব্যান্ডের শেখ মনিরুল আলম টিপু। এর মধ্যে ২৪ বছর ধরে বিশ্বখ্যাত ড্রামস সিম্বল ও প্লেট প্রস্তুতকারী প্রতিষ্ঠান জিলদজিয়ানের সিম্বল ও প্লেট তাঁর সঙ্গী। কিন্তু কোনো দিন ভাবেননি ৪০০ বছরের পুরোনো এই প্রতিষ্ঠান থেকে মিউজিশিয়ান হিসেবে স্বীকৃতি মিলবে। সেটাই ঘটেছে। গতকাল বিশ্বসংগীত দিবসে আনন্দের সেই খবর সবার সঙ্গে ভাগাভাগি করলেন টিপু।

প্রথম আলোকে জানালেন, এমন একটি অর্জন তাঁর জন্য ভীষণ অনুপ্রেরণার।  
জানা গেছে, টিপু প্রথম বাংলাদেশি ব্যান্ড মিউজিশিয়ান, যিনি বিশ্বখ্যাত সিম্বল ও প্লেট উৎপাদন প্রতিষ্ঠান জিলদজিয়ানের একজন অফিশিয়াল শিল্পীর স্বীকৃতি পেয়েছেন। জুন মাসের শুরুর দিকে খবরটি প্রথম জানতে পারেন টিপু। তবে তখন বিষয়টি কাউকে জানাতে চাননি।

টিপুর ভাষ্যে, ‘বিশেষ দিন উপলক্ষে খবরটা সবাইকে জানাতে চেয়েছি। ২১ জুন যেহেতু ওয়ার্ল্ড মিউজিক ডে, এই দিনে আবার ওয়ারফেজ ব্যান্ডের প্রথম অ্যালবাম মুক্তি পেয়েছিল—সবকিছু মিলিয়ে মনে হয়েছে, এর চেয়ে সুন্দর উপলক্ষ আর হতে পারে না।’
