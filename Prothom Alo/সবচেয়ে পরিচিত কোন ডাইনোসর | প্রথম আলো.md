এখনকার শিশুদের কাছে ডাইনোসর বেশ প্রিয়। সিনেমার কারণেও অনেক প্রাপ্তবয়স্ক মানুষেরও ডাইনোসর নিয়ে জানার আগ্রহ আছে। প্রাগৈতিহাসিক প্রাণী ডাইনোসরের নানা আকার ও কঠিন নাম দেখা যায়। বলা হয়, এখন সবচেয়ে পরিচিত ডাইনোসরের নাম টি রেক্স।

টি রেক্সের পুরো নাম টাইর‍্যানোসরাস রেক্স। ধারণা করা হয়, টি রেক্স বড় মাংসাশী ডাইনোসরদের মধ্যে অন্যতম। এক শতাব্দীর বেশি আগে টি রেক্সের জীবাশ্ম আবিষ্কৃত হয়। ‘জুরাসিক পার্ক’ ও বিভিন্ন সিনেমায় টি রেক্স চরিত্রের কারণে টি রেক্স বিশ্বের সবচেয়ে পরিচিত ডাইনোসর এখন। ১৯৯৩ সালের জুরাসিক পার্ক সিনেমায় ইনজেন ল্যাবের বিজ্ঞানীরা সাতটি টি রেক্স ক্লোন করেন। সেই ক্লোন করা টি রেক্সদের রাখা হয় ইসলা নুবলার নামের দ্বীপের জুরাসিক পার্কে। সেখান থেকেই শুরু হয় বিখ্যাত জুরাসিক পার্ক সিনেমার গল্প।
