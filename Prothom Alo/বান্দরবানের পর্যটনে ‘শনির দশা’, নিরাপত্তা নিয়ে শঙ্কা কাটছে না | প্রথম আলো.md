হোটেল-মোটেল ও অবকাশযাপনকেন্দ্রগুলোতেও শূন্যতা বিরাজ করছে। আগাম ভাড়া (বুকিং) নেই জানালেন হোটেল হিলভিউর ব্যবস্থাপক মোহাম্মদ পারভেজ। তিনি প্রথম আলোকে বলেন, গত রমজানের ঈদের চেয়েও এবারের অবস্থা খারাপ। ঈদের পরদিন পর্যটক আসার সম্ভাবনাও দেখা যাচ্ছে না। সে রকম হলে আগাম রুম ভাড়া থাকত। তাঁর হোটেলে চারটি কক্ষ আগাম ভাড়া হয়েছে।

জেলা শহরের প্রবেশমুখে মেঘলা পর্যটন মোটেল। সেখানে পর্যটকের আকাল জানালেন সহকারী ব্যবস্থাপক মো. যুবায়ের আহমেদ। তিনি বলেন, গত রমজানের ঈদেও পরিস্থিতি ভালো ছিল না, এবারের ঈদেও উন্নতি হয়নি।

জেলা ও উপজেলা শহরে শতাধিক আবাসিক হোটেল, মোটেল, অবকাশযাপনকেন্দ্রে ছয় হাজারের বেশি পর্যটককে আবাসন সেবা প্রদান করা সম্ভব জানিয়েছেন পর্যটন ব্যবসায়ীরা। এ ছাড়া রুমার বগালেক, কেওক্রাডং পাহাড়চূড়ায় রোয়াংছড়ির লিরাগঁই, রৌনিনপাড়া ও থানচির নাফাকুম, তিন্দু, রেমাক্রিসহ বিভিন্ন জায়গায় বাড়িতে অতিথি হয়ে থাকেন শত শত পর্যটক।
