নির্বাচনের আগে বিএনপির যেসব নেতার সঙ্গে আলাপ হয়েছে, তাঁরা বলেছেন, সরকার বিএনপিকে বাদ দিয়ে নির্বাচন করতে পারবে না। তার আগেই সরকারের পতন হয়ে যাবে। কিন্তু গত বছর ২৮ অক্টোবর বিএনপির সমাবেশকে কেন্দ্র করে এ রকম একটি অঘটন ঘটতে পারে, তা হয় বিএনপির নেতারা অনুধাবন করতে পারেননি অথবা অনুধাবন করলেও পরবর্তী করণীয় ঠিক করতে ব্যর্থ হয়েছেন। বিএনপির প্ল্যান ‘এ’ যখন ব্যর্থ হলো, দলটির নেতৃত্ব দেশবাসী দূরে থাক, নিজ দলের কর্মী-সমর্থকদেরও কোনো নির্দেশনা দিতে পারলেন না। বিএনপির বিরোধিতা সত্ত্বেও সরকার একতরফা নির্বাচন করে ফেলল। আর বিএনপি নেতৃত্ব নির্বাচন বর্জনের ডাক দিয়ে দায়িত্ব শেষ করল।

নেতৃত্বের কিংকর্তব্যবিমূঢ়তা কেবল নেতা-কর্মীদের বিচলিত করেনি, আন্দোলনের সহযাত্রী গণতন্ত্র মঞ্চ, ১২–দলীয় জোট ইত্যাদিকেও হতাশ করেছে। গণতন্ত্র মঞ্চের একাধিক নেতা বলেছেন, নির্বাচনের পর বিএনপির নেতাদের সঙ্গে তাঁদের যোগাযোগ প্রায় বিচ্ছিন্ন। দলের মহাসচিব মির্জা ফখরুল ইসলাম আলমগীর জেল থেকে বেরিয়ে যখন সমমনাদের সঙ্গে আলোচনা শুরু করেছেন, তত দিনে মেঘনা-পদ্মা দিয়ে অনেক জল গড়িয়েছে। বিএনপির নেতারা যে বিদেশি শক্তির সহায়তায় রাজনীতির গতিপথ বদলের চিন্তা করেছিলেন, তারা এসে আওয়ামী লীগ সরকারের সঙ্গে নতুন হিসাব–নিকাশে বসল।
