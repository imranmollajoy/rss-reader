বন বিভাগ ও স্থানীয় সূত্রে জানা গেছে, রবিউল ইসলাম ২০১৬ সালে বালিজুড়ী রেঞ্জ কর্মকর্তা হিসেবে চাকরিতে যোগদান করেন। চলতি বছরের ফেব্রুয়ারি মাসে তাঁকে জামালপুর জেলায় বদলি করা হয়। তিন মাস আগে বালিজুড়ীর নতুন রেঞ্জ কর্মকর্তা হিসেবে সুমন মিয়া যোগ দেন। এরপরই সাবেক রেঞ্জ কর্মকর্তা রবিউল ইসলামের অর্থ আত্মসাতের ঘটনাটি প্রকাশ পায়।

বন বিভাগ সূত্রে জানা গেছে, ২০২১-২২ ও ২০২২-২৩ অর্থবছরে বালিজুড়ী রেঞ্জের দুই শতাধিক সামাজিক বনায়নের বাগান দরপত্রের মাধ্যমে ১৬ কোটি টাকায় বিক্রি করা হয়। রবিউল ইসলাম যার মধ্যে ৯ কোটি টাকা সরকারি কোষাগারে জমা না দিয়ে আত্মসাৎ করেন বলে তদন্ত কমিটি প্রাথমিকভাবে অভিযোগের সত্যতা পেয়েছে।  
শ্রীবরদী উপজেলার মালাকোচা গ্রামের কাঠ ব্যবসায়ী নুর আলম বলেন, তিনি বাগানের লট কেনার সাড়ে চার লাখ টাকা রেঞ্জ কর্মকর্তা রবিউলের কাছে জমা দিলেও তাঁকে কোনো রশিদ দেওয়া হয়নি। এখন বন বিভাগ তাঁকে টাকা পরিশোধের জন্য নোটিশ দিয়েছে।

শেরপুরের সহকারী বন সংরক্ষক সাদেকুল ইসলাম খান বুধবার বিকেলে প্রথম আলোকে বলেন, রবিউল ইসলামের অর্থ আত্মসাতের অভিযোগ দুটি কমিটি তদন্ত করে দেখছে। তদন্তে প্রাথমিকভাবে রবিউলের ৯ কোটি টাকা আত্মসাতের প্রমাণ পাওয়া গেছে। শিগগিরই ঊর্ধ্বতন কর্তৃপক্ষের কাছে তদন্ত প্রতিবেদন জমা দেওয়া হবে। এরপর আইনানুযায়ী তাঁর বিরুদ্ধে ব্যবস্থা নেওয়া হবে। এ ছাড়া যেসব অংশীদার টাকা পাননি, তাঁদের টাকা পরিশোধের বিষয়েও প্রয়োজনীয় পদক্ষেপ নেওয়া হবে।
