সরকারের পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন (আইএমইডি) বিভাগের প্রতিবেদনে এই প্রকল্পে বনায়নের যে চিত্র পাওয়া গেছে, সেটা অত্যন্ত হতাশাজনক। আইএমইডি বলছে, এ প্রকল্পের ৪০ শতাংশের বেশি চারা নষ্ট হয়ে গেছে। পরিচর্যার অভাবে গাছের চারা মরে গেছে, অনেক চারা গরু-ছাগলে খেয়ে ফেলেছে, আবার অনেক জায়গায় চারার অস্তিত্বই পাওয়া যায়নি।

*প্রথম আলো*র প্রতিবেদক কুতুবদিয়া ও মহেশখালীতে গিয়ে যে চিত্র দেখতে পেয়েছেন, সেটা আরও ভয়াবহ। সেখানে কয়েক হাজার তালগাছ রোপণের কথা থাকলেও বাস্তবে বেশির ভাগ জায়গায় চারার অস্তিত্বই দেখা যায়নি। সংশ্লিষ্ট যাঁদের এসব চারা রোপণ করার কথা, তাঁরাও বলতে পারেননি সেগুলোর ভাগ্যে প্রকৃতপক্ষে কী ঘটেছে।

কক্সবাজারের এই সবুজ বেষ্টনী প্রকল্প তৃতীয় একটি প্রতিষ্ঠান দিয়ে মূল্যায়ন করেছে আইএমইডি। সেই প্রতিষ্ঠানের প্রতিবেদনে বেশ কিছু অনিয়ম ও অসংগতি উঠে এসেছে। এ প্রকল্পে সব বিষয়ে ক্রয় পরিকল্পনা থাকলেও বনায়নের ক্রয় পরিকল্পনা নেই। অথচ উন্নয়ন বাজেট থেকে সরকারের যে বিভাগই অর্থ নিক, তাতে ক্রয় পরিকল্পনা থাকা বাধ্যতামূলক। কিন্তু প্রকল্প পরিচালক ‘বন বিভাগের কোনো প্রকল্প প্রস্তাবে ক্রয় পরিকল্পনা দেওয়া থাকে না’ বলে যে ভাষ্য দিয়েছেন, সেটা কতটা গ্রহণযোগ্য?
