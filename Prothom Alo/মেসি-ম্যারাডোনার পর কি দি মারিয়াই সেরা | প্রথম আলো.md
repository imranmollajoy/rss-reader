২০২১ কোপা আমেরিকা ফাইনাল, ২০২২ ফাইনালিসিমা এবং ২০২২ বিশ্বকাপ ফাইনাল—শিরোপা নির্ধারণী এই তিনটি ফাইনালের মধ্যে একটি সাদৃশ্য আছে। তিনটি ফাইনালেই আর্জেন্টিনার শিরোপা জয়ে গোল করেছেন আনহেল দি মারিয়া। এ ছাড়া বিভিন্ন সময়ে আর্জেন্টিনার হয়ে গুরুত্বপূর্ণ অবদান রেখেছেন এই উইঙ্গার।

সাম্প্রতিক সময়ে আর্জেন্টিনার অপ্রতিরোধ্য হয়ে ওঠার অন্যতম নায়কদের একজনও দি মারিয়া। কিন্তু এত অবদান রাখার পরও দি মারিয়া প্রাপ্য প্রশংসাটুকু পান কি না, তা নিয়ে প্রশ্ন আছে আর্জেন্টিনার অনেক সমর্থকের মনেও। এর মধ্যে দি মারিয়াকে প্রশংসায় ভাসিয়েছেন সাবেক আর্জেন্টাইন মিডফিল্ডার এবং দেশটির বয়সভিত্তিক দলের কোচ হ্যাভিয়ের মাচেরানো। বলেছেন, ডিয়েগো ম্যারাডোনা এবং লিওনেল মেসিকে বাদ দিলে দি মারিয়া গত কয়েক দশকে আর্জেন্টিনার সেরা খেলোয়াড়দের একজন।
