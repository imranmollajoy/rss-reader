২০০৫ সালে নাইকি, অ্যাডিডাস ও টিম্বারল্যান্ডের মতো কয়েকটি বৈশ্বিক ব্র্যান্ড ও জুতা উৎপাদনকারী প্রতিষ্ঠান মিলে এলডব্লিউজি গঠন করে। পরিবেশ সুরক্ষায় জোর দিয়ে চামড়া ও চামড়াজাত পণ্যের উৎপাদন নিশ্চিত করাই সংস্থাটির লক্ষ্য। বর্তমানে বিশ্বে এক হাজারের বেশি ব্র্যান্ড ও সরবরাহ খাতের প্রতিষ্ঠান এলডব্লিউজির সদস্য।

সংস্থাটির ওয়েবসাইটের তথ্যানুযায়ী, বিশ্বের বিভিন্ন দেশের চামড়া খাতের ১ হাজার ২৮৫টি প্রতিষ্ঠান এলডব্লিউজির সনদ পেয়েছে। এই সংস্থার সনদ পাওয়া সবচেয়ে বেশি কারখানা রয়েছে ইতালিতে, ২৫৪টি। তারপর ভারতে ২৫১টি ও চীনে ২০৬টি সনদ পাওয়া কারখানা আছে। পাকিস্তানে এলডব্লিউজির সনদ পাওয়া ট্যানারির সংখ্যা ৪৫।

দেশে চামড়া খাতের সাতটি প্রতিষ্ঠান এখন পর্যন্ত এলডব্লিউজি সনদ পেয়েছে। সেগুলো হচ্ছে এপেক্স ফুটওয়্যার, রিফ লেদার, এবিসি লেদার, সুপারেক্স লেদার, সাফ লেদার, সিমোনা ট্যানিং এবং অস্টান লিমিটেড। এর মধ্যে তিনটি কারখানা কাঁচা চামড়া থেকে ফিনিশড চামড়া উৎপাদন করে। 

খোঁজ নিয়ে জানা যায়, হেমায়েতপুরের চামড়াশিল্প নগরের দূষণ বন্ধ না হওয়ায় সেখানকার কোনো ট্যানারিকে সনদ দিতে নিরীক্ষা (অডিট) না করার সিদ্ধান্ত নিয়েছে এলডব্লিউজি কর্তৃপক্ষ। তবে সেখানকার কোনো ট্যানারি যদি নিজস্ব ইটিপি স্থাপন করে, তাহলে তারা নিরীক্ষা করবে। তারই অংশ হিসেবে চামড়াশিল্প নগরের সিমোনা ট্যানিং এলডব্লিউজি সনদ পেয়েছে। 
