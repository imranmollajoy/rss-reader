বার্বাডোজের কেনসিংটন ওভাল ফাইনালের আগে বিশ্বকাপের আটটি ম্যাচ আয়োজন করেছে। এর মধ্যে প্রথমটি গড়িয়েছিল সুপার ওভারে (ওমান-নামিবিয়া)। দুই ফাইনালিস্টের মধ্যে ভারত এখানে সুপার এইটের ম্যাচ খেলেছে। যে ম্যাচে আফগানিস্তানের শক্তিশালী বোলিং লাইনআপের বিপক্ষে ভারত প্রথমে ব্যাট করে ১৮১ রান তুলেছিল।

দেখা যাচ্ছে, ব্যাটিং-বোলিং দুটিই ভালো হওয়ার রেকর্ড আছে কেনসিংটন ওভালে। কিন্তু ফাইনালে ব্যাটসম্যান, বোলারদের মধ্যে কারা পাবেন বেশি সুবিধা? এ নিয়ে পিচ কিউরেটর উইনস্টন রেইডের সঙ্গে কথা বলেছে আইসিসির ডিজিটাল মিডিয়া বিভাগ। ফাইনালে মাঠের সম্ভাব্য আচরণের ধারণা দিতে গিয়ে তিনি বলেন, ‘এই পিচ থেকে শুধু ব্যাটসম্যানরা নন, বোলাররাও সাহায্য পাবেন। আমি ১৭ বছর ধরে এই পিচ প্রস্তুত করছি, সেই ২০০৭ সাল থেকে।’
