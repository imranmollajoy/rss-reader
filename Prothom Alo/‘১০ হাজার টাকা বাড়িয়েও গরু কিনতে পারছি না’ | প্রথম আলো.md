**ছাগলের দামও চড়া**

মোহাম্মদ ইলিয়াছ রাজশাহী থেকে ২০টি ছাগল নিয়ে এসেছেন। একেকটির দাম ১৫ থেকে ২০ হাজার টাকার মধ্যে চাইছেন তিনি। গতকাল শুক্রবার তাঁর সঙ্গে দরাদরি করছিলেন বহদ্দারহাটের বাসিন্দা খুচরা ব্যবসায়ী নাইম উদ্দিন। ইলিয়াছ একটি ছাগলের দাম হাঁকেন ২৫ হাজার টাকায়। পরে ১৭ হাজারে রফা করেন তাঁরা। কেনার এক ফাঁকে নাইম বলেন, দাম কিছুটা বেশি মনে হয়েছে তাঁর। তবে পছন্দ হওয়ার কারণে কিনে নিয়েছেন। হার-জিতের বিষয়ে ভাবছেন না।

মোহাম্মদ ইব্রাহিম নামের আরেক বিক্রেতা এসেছেন খাগড়াছড়ি থেকে। তাঁর কাছে ছিল ২৫টি ছাগল। ইব্রাহিম জানান, ২৫টির মধ্যে ১৬টি বিক্রি হয়েছে। বাকিগুলো আজকের মধ্যে বিক্রি হয়ে যাওয়ার আশা করছেন তিনি। সাগরিকা হাটের ছাগল বিক্রেতারা বলছেন, শেষ সময়ে এসে ছাগলের বিক্রি বেড়েছে। অনেক ক্রেতা গরু কিনতে না পেরে ছাগল কিনছেন। তবে ছাগলের দামও কিছুটা বেশি পড়ছে।

সাগরিকা পশুর বাজারের ইজারাদার শিবু দাশ প্রথম আলোকে বলেন, বাজারে পর্যাপ্ত গরু-ছাগল রয়েছে। গতকাল বিক্রিও ভালো হয়েছে। ক্রেতারা পছন্দমতো গরু কিনতে পারছেন। তবে আগামীকাল রোববার বিক্রি আরও বাড়তে পারে।
