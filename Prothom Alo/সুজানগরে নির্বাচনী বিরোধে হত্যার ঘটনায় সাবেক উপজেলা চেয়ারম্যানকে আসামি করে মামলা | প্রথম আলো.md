পাবনার সুজানগর উপজেলা পরিষদ নির্বাচনকে কেন্দ্র করে আওয়ামী লীগের দুই পক্ষের বিরোধে প্রতিপক্ষের হামলায় মোজাহার বিশ্বাস (৫০) নামের এক ব্যক্তি নিহত হওয়ার ঘটনায় মামলা হয়েছে। গতকাল রোববার রাতে নিহত ব্যক্তির ছোট ভাই জামাল উদ্দিন বিশ্বাস বাদী হয়ে মামলাটি করেন।

মামলায় উপজেলা নির্বাচনে পরাজিত প্রার্থী, উপজেলা আওয়ামী লীগের সাধারণ সম্পাদক ও সদ্য বিদায়ী উপজেলা চেয়ারম্যান মো. শাহিনুজ্জামানকে প্রধান করে মোট ২৮ জনকে আসামি করা হয়েছে।

নিহত মোজাহার বিশ্বাসের বাড়ি উপজেলার রানীনগর ইউনিয়নের রানীনগর গ্রামে। তিনি উপজেলা নির্বাচনে বিজয়ী প্রার্থী ও উপজেলা আওয়ামী লীগের সভাপতি আবদুল ওহাবের সমর্থক ছিলেন।
