মানববন্ধন ও সড়ক অবরোধকারীরা বোদা উপজেলার ময়দানদিঘী ইউনিয়নের জমুকড়াপাড়া এলাকার বাসিন্দা। এ সময় ভুক্তভোগী পরিবারের সদস্য আনসারুল ইসলাম, পারুল বেগম, শাপলা আক্তার, আর্ণিকা বেগম, শাহজাহান আলী প্রমুখ বক্তব্য দেন। বেলা সোয়া ১১টা থেকে দুপুর সোয়া ১২টা পর্যন্ত এ মহাসড়ক অবরোধে পঞ্চগড়-ঢাকা মহাসড়কের দুই পাশে শতাধিক যানবাহন আটকা পড়ে। এতে ভোগান্তিতে পড়েন সাধারণ যাত্রীরা।

বিক্ষোভকারীদের অভিযোগ, ময়দানদিঘী ইউনিয়নের জমকুড়াপাড়া এলাকার আনসারুল ইসলামের পরিবার ও তাঁদের পূর্বপুরুষেরা প্রায় ৭৫ বছর ধরে ক্রয়সূত্রে ২৪ বিঘা জমি ভোগ দখল করে আসছেন। কয়েক বছর আগে স্থানীয় আনিসুর রহমানসহ তাঁর পরিবারের সদস্যরা ওই জমি নিজেদের দাবি করে গাজীপুরের তোফায়েল আহাম্মেদ নামের এক ব্যক্তির কাছে বিক্রি করেন। পরে এ নিয়ে আদালতে মামলা হয়। ৪ জুন তোফায়েল আহাম্মেদ লোকজন নিয়ে বোদা থানা-পুলিশের উপস্থিতিতে জমি দখল করেন ও কাঁটাতারের বেড়া দেন। এরপর রাতের আঁধারে কে বা কারা জমিতে দেওয়া বেড়া ভেঙে দিলে এর দায় চাপানো হয় ভুক্তভোগী পরিবারগুলোর ওপর। এ নিয়ে তোফায়েল আহাম্মেদ ২০ জুন বোদা থানায় মামলা করেন। মামলায় ১০ জনের নাম উল্লেখ ও অজ্ঞাতনামা ২৫ জনকে আসামি করা হয়। এতে কলেজশিক্ষার্থী ও এইচএসসি পরীক্ষার্থীদের নামও দেওয়া হয়। মামলার পর থেকেই পুলিশ মামলার আসামি ধরতে হয়রানি করছে। কোনো ঘটনা ছাড়াই এমন মামলা, হয়রানি ও পুলিশের উপস্থিতিতে জমি দখলের ঘটনায় বোদা থানার ভারপ্রাপ্ত কর্মকর্তা (ওসি) মোজাম্মেল হকের বিচার দাবি করেন ভুক্তভোগী ব্যক্তিরা।
