সাম্প্রতিক সময়ে অনলাইন প্ল্যাটফর্মে তরুণ উদ্যোক্তারা লিচু বিক্রি করে বেশ সাড়া ফেলেছেন। সদর উপজেলার আউলিয়াপুর এলাকার মোসাদ্দেক হোসেন তাঁদের একজন। প্রথম আলোকে তিনি বলেন, এবার সাড়ে চার লাখ টাকার লিচু অনলাইন অর্ডারের মাধ্যমে বিক্রি করেছেন। এতে তাঁর প্রায় ৫০ হাজার টাকা লাভ হবে। ভবিষ্যতে আরও বড় পরিসরে অনলাইনে ব্যবসা করার ইচ্ছা আছে তাঁর।

কালিতলা লিচুর বাজারে কথা হয় স্থানীয় শিক্ষক মামুন হোসেনের সঙ্গে। তিনি বলেন, অতিথি আপ্যায়নের জন্য লিচু কিনতে এসেছেন। চট্টগ্রামের এক হাজার ও কুমিল্লায় ৫০০ লিচু পাঠাবেন। বাজার থেকে চায়না থ্রি জাতের লিচু কিনেছেন প্রতিটি ১৩ টাকা দরে। ঝুড়িতে ভরে কুরিয়ার সার্ভিসের মাধ্যমে এসব লিচু পাঠাবেন তিনি।

জেলা কৃষি সম্প্রসারণ অধিদপ্তর সূত্রে জানা যায়, এবার জেলায় ৫ হাজার ৪৮৯ হেক্টর জমিতে লিচুবাগান হয়েছে। এর মধ্যে বোম্বাই জাতের লিচু ৩ হাজার ২৩৮ হেক্টর, মাদ্রাজি ১ হাজার, চায়না থ্রি ৭০৭, বেদানা ৩১০, চায়না-২ জাতের লিচু ১৩২ ও কাঁঠালি জাতের লিচু ২৪ হেক্টর জমিতে আবাদ হয়েছে।

জেলা কৃষি সম্প্রসারণ অধিদপ্তরের প্রশিক্ষণ কর্মকর্তা জাফর ইকবাল বলেন, লিচু দিনাজপুরের একটি ঐতিহ্যবাহী ফল। এবার বোম্বাই ও চায়না থ্রি জাতের লিচুর ভালো ফলন হয়েছে। মাঠ জরিপ অনুযায়ী ধারণা করছেন, এ মৌসুমে জেলায় প্রায় সাড়ে ৫০০ থেকে ৬০০ কোটি টাকার লিচু বিক্রি হয়েছে। এতে চাষিরা গতবারের লোকসান এবার পুষিয়ে নিতে পেরেছেন।
