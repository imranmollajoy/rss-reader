এমন একাকিত্ব পছন্দ করেন এই নিবাসের সবচেয়ে নবীন সদস্য মো. নূরুল ইসলাম। ৭২ বছর বয়সী এই নিবাসী এ বছরের ফেব্রুয়ারিতে এসেছেন এখানে। তবে তাঁর থাকার জায়গাটি এখানকার হাসপাতাল ভবনে। সাবেক ব্যাংকার নূরুল ইসলামের সঙ্গে কথা বলতে বলতে যুক্তরাজ্য থেকে ফোন এল তাঁর বড় বোন আয়েশা রহমানের। ঈদের দিন ভাইয়ের খবর নিতে ফোন করেছেন তিনি। গণমাধ্যমের কথা শুনে আগ্রহী হয়ে নিজে থেকেই কথা বলতে চাইলেন। আয়েশা রহমান বলেন ‘আমি ৫৭ বছর ধরে যুক্তরাজ্যে আছি। এখনো আমাদের ভাইবোনের সমান উদ্বেগ–উৎকণ্ঠা কাজ করে সবার জন্য। বৃদ্ধাশ্রমের সবাই যে পরিবার থেকে বিতাড়িত হয়ে সেখানে যান, এটা ঠিক নয়। কেউ কেউ স্বেচ্ছায় একা থাকতেও যান। এই সত্যটা আপনারা কখনো লেখেন না কেন?’

জাতীয় প্রবীণ নীতিমালা ২০১৩ অনুযায়ী ৬০ বছর বা এর বেশি বয়সী ব্যক্তিরা প্রবীণ। তাঁদের স্বাস্থ্যসেবা নিশ্চিত করতে মেডিসিনবিশেষজ্ঞ অধ্যাপক এ কে এম আবদুল ওয়াহেদ রাজধানীর ধানমন্ডিতে তাঁর বাসভবনে ১৯৬০ সালে বাইগাম গড়ে তোলেন। বর্তমানে আগারগাঁওয়ে প্রবীণ ভবনে ৫০ শয্যার প্রবীণ হাসপাতাল ও ইনস্টিটিউট অব জেরিয়েট্রিক মেডিসিন (আইজিএম) এবং পাশে একটি ভবনে ৫০ শয্যার প্রবীণ নিবাস রয়েছে। নিবাসে বাসিন্দা আছেন এখন ৩০ জন। ২০০০ সালে চালু হওয়া নিবাসটি ভর্তুকি দিয়ে চালাতে হচ্ছে।

বর্তমানে এখানকার নিবাসীর মধ্যে কতজন নিজের ইচ্ছায় আছেন আর কতজন পরিবারের কাছে বোঝা হওয়া থাকতে বাধ্য হচ্ছেন, জানতে চাওয়া হয় কর্তৃপক্ষের কাছে। বাইগামের উপপরিচালক ( প্রশাসন) মো. মোহসীন কবির প্রথম আলোকে বলেন, অর্ধেক নিবাসীই নিজেদের ইচ্ছায় আছেন। তবে এখানে একটি সংকট আছে। অনেকেরই সামাজিক অবস্থান এমন যে পরিবারের ভেতরের ব্যাপারটি তাঁরা প্রকাশ্যে আনতে স্বস্তিবোধ করেন না। গণমাধ্যমে তাঁদের সব কথা এলে পরিবারের পক্ষ থেকে কথা শোনানো হয়। অনেকেই নিজে কষ্ট পান তবুও সন্তানকে মানুষের কাছে ছোট করতে চান না বলে আড়াল করেন কথা।
