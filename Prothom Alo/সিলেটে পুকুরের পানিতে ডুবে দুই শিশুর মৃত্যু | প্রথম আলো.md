পানিতে ডুবে দুই শিশুর মৃত্যুর বিষয়টি নিশ্চিত করে জৈন্তাপুর থানার ভারপ্রাপ্ত কর্মকর্তা (ওসি) তাজুল ইসলাম বলেন, বন্যার পানি বেড়ে যাওয়ায় অনেকের ঘরেও পানি উঠেছে। উঠানের সঙ্গে অনেকের পুকুর লাগোয়া থাকায় কোনটি পুকুর আর কোনটি উঠান, বোঝা যায় না। ওই দুটি শিশু উঠানে খেলা করতে গিয়ে পুকুরের পানিতে তলিয়ে যায় বলে প্রাথমিকভাবে জানা গেছে। এতে হৃদয়বিদারক ঘটনা ঘটেছে। বন্যার সময় শিশুদের দিকে আলাদা নজর রাখার জন্য আহ্বান জানান ওসি।  
অর্ধগলিত লাশ উদ্ধার

সিলেটের গোয়াইনঘাটে একটি বিল থেকে অর্ধগলিত লাশ উদ্ধার করেছে পুলিশ। উদ্ধারকৃত লাশের পায়ের অংশও পাওয়া যায়নি এবং নিহত ব্যক্তির নাম–পরিচয় শনাক্ত করা যায়নি বলে জানিয়েছে পুলিশ। গতকাল বিকেলে গোয়াইনঘাট  উপজেলা সদর ইউনিয়নের ভুগোইল বিল থেকে অর্ধগলিত মরদেহটি উদ্ধার করে পুলিশ।

পুলিশ জানায়, নিহত ব্যক্তি পুরুষ। তাঁর বয়স ৪০ থেকে ৪৫ বছর। গতকাল বৃহস্পতিবার বিকেলে উপজেলার সদর ইউনিয়নের গহড়া গ্রামের পার্শ্ববর্তী ভূগোইল বিলের এক পাশে পানিতে  ভাসমান অবস্থায় একটি লাশ দেখতে পেয়ে স্থানীয় লোকজন বিষয়টি পুলিশকে অবহিত করেন। পরে ঘটনাস্থলে গিয়ে পুলিশ মরদেহটি উদ্ধার করে।
