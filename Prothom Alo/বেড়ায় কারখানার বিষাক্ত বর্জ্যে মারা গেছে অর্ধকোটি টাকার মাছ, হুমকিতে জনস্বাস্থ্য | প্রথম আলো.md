চারটি কারখানার মধ্যে তিনটি আমিনপুর বাজারের কাছে ও একটি গ্রামের মধ্যে। সব কারখানাই ঘনবসতিপূর্ণ এলাকায় অবস্থিত। গত শনিবার আত্রাই নদের পূর্ব দিকে খাস আমিনপুর গ্রামে ঢুকতেই ঝাঁজালো ও উৎকট গন্ধ পাওয়া যায়। নদীতে নতুন পানি এলেও পানি গাঢ় কালো ও কুৎসিত বর্ণ ধারণ করেছে। গ্রামের কবির হোসেনের মৎস্য ঘেরে গিয়ে প্রচুর মাছ মরে ভেসে থাকতে দেখা গেল। আলাপকালে গ্রামের কয়েকজন বাসিন্দা জানান, কারখানাগুলোর বর্জ্যের কারণেই নদীর পানির এ অবস্থা।

খাস আমিনপুর গ্রামের জিয়াউর রহমান, ফরিদউদ্দিন, বাবুসহ ১০ থেকে ১২ জনের সঙ্গে কথা হয়। তাঁরা জানান, দুর্গন্ধে বসবাস করাই মুশকিল হয়ে পড়েছে। পানি এতটাই বিষাক্ত হয়ে পড়েছে যে গোসল করা তো দূরের কথা সেই পানিতে কেউ নামলেই চুলকানিসহ চর্মরোগ দেখা দিচ্ছে।
