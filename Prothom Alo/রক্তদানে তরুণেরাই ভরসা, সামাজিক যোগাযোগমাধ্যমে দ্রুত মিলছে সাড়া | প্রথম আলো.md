এমন বাস্তবতায় আজ শুক্রবার পালিত হচ্ছে বিশ্ব রক্তদাতা দিবস। বিশ্বব্যাপী স্বেচ্ছায় রক্তদাতাদের উৎসাহিত করতে প্রতিবছর দিনটি পালন করা হয়। তবে খুলনা সিভিল সার্জন কার্যালয়ের পক্ষ থেকে কোনো আয়োজন নেই। সংগঠনগুলো নিজেদের মতো করে কিছু আয়োজন করেছে।

নোমানুল  ইসলাম বলেন, ‘রক্তের জন্য ফোন এলে কখনো না করি না। ঈদের দিন, রাত একটা-দুইটা, ভোর চারটা বিভিন্ন সময়ে রক্ত দিয়েছি। একবার রক্ত দেওয়ার পর তিন-সাড়ে তিন মাস হয়ে গেলে রক্ত দেওয়ার জন্য মানসিক প্রস্তুতি থাকে। একবার দেওয়ার পর কখনো মনে হয় না এবার একটু সময় নেব বা এবারটা দেব না। কারণ, মানুষ বিপদে পড়েই রক্ত চায়।’

নোমানুলের মতো নিয়মিত রক্ত দেন, এমন কয়েকজনের সঙ্গে কথা বলে জানা গেছে, এক সময় খুলনায় স্বেচ্ছায় রক্ত দেওয়ার বিষয়ে মানুষের মধ্যে অনাগ্রহ ছিল। মানুষেরা সচেতন ছিলেন না। এখন মানুষ আগের চেয়ে বেশি সচেতন হয়েছে। আগ্রহ বাড়ছে। প্রয়োজনে রক্ত পাওয়া যায়। কেউ রক্তের প্রয়োজনে কোনো একটি সংগঠনের কারও সঙ্গে যোগাযোগ করলে সবাই মিলে সেটার ব্যবস্থা করে দেন। সামাজিক যোগাযোগমাধ্যম কাজটি সহজ করে দিয়েছে।
