রাজধানীর সায়েদাবাদ আন্তজেলা বাস টার্মিনাল থেকে দক্ষিণাঞ্চলের বিভিন্ন পথে ২০০ থেকে ৩০০ টাকা বাড়তি ভাড়া নেওয়ার অভিযোগ উঠেছে। টার্মিনাল এলাকায় যানজটের কারণে কাউন্টার থেকে বাস ছেড়ে দেওয়ার পরও বের হতে কয়েক ঘণ্টা পর্যন্ত সময় লাগছে। আজ শনিবার দুপুরের দিকে সরেজমিনে এ চিত্র দেখা যায়।

যাত্রীরা বলছেন, টিকিট না পেয়ে বাধ্য হয়ে তাঁরা বাড়তি টাকা দিয়েই বাড়ি ফিরছেন। অন্যদিকে পরিবহনকর্মীরা বলছেন, ফেরার সময় বাস ফাঁকা থাকে। সে কারণে তাঁরা কিছু টাকা বাড়তি আদায় করছেন।

সায়েদাবাদের বিভিন্ন কাউন্টার ঘুরে দেখা যায়, মূলত দক্ষিণাঞ্চলের বাসের টিকিটের সংকট বেশি। তবে পূর্বাঞ্চলের বাসে টিকিট পাওয়া যাচ্ছে।

সাধারণ সময়ে ঢাকা-বরিশাল সড়কপথে বাসের ভাড়া ৫০০ টাকা। সায়েদাবাদের একটি বাস কাউন্টার থেকে আজ বেলা দেড়টার দিকে ঢাকা–বরিশালগামী নন-এসি বাসের টিকিট ৮০০ টাকায় বিক্রি করা হচ্ছিল। সেখান থেকে ১ হাজার ৬০০ টাকা দিয়ে দুটি টিকিট কাটেন মো. খায়রুল বাশার নামের এক ব্যক্তি। সরকারি একটি সংস্থায় কর্মরত খায়রুল বাশার প্রথম আলোকে বলেন, ‘কয়েক জায়গায় ঘুরলাম। টিকিট পাচ্ছিলাম না। এখানে পেলাম। বেশি ভাড়া নিলেও তো কিছু করার নেই। তাই ৫০০ টাকার টিকিট ৮০০ টাকা দিয়ে যাচ্ছি।’
