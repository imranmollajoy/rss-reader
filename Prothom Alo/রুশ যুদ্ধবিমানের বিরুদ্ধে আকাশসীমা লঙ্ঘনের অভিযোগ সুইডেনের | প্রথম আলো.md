ই-মেলে রয়টার্সকে পাঠানো বক্তব্যে সুইডিশ পররাষ্ট্রমন্ত্রী বলেন, ঘটনা নিয়ে তাঁরা তাঁদের মিত্র ও অংশীদারদের সঙ্গে নিবিড় যোগাযোগ রাখছেন।

ঘটনার বিষয়ে বক্তব্যের জন্য সুইডেনে রুশ দূতাবাসের কাছে অনুরোধ জানায় রয়টার্স। কিন্তু তাৎক্ষণিকভাবে সাড়া পাওয়া যায়নি।

সুইডেনের সশস্ত্র বাহিনী এক বিবৃতিতে বলেছে, রাশিয়ার একটি এসইউ-২৪ যুদ্ধবিমানের আকাশসীমা লঙ্ঘনের ঘটনায় প্রথমে সতর্ক করা হয়। কিন্তু তাতে কাজ না হওয়ায় তারা যুদ্ধবিমান পাঠায়।

সুইডিশ বিমানবাহিনীর প্রধান জোনাস উইকম্যান বলেন, সুইডেনের আঞ্চলিক অখণ্ডতার প্রতি রাশিয়ার শ্রদ্ধার অভাবের একটি নজির এ ঘটনা। তাঁরা পুরো ঘটনা অনুসরণ করেছেন। আর পরিস্থিতি অনুযায়ী পদক্ষেপ নেওয়ার জন্য প্রস্তুত ছিলেন।

পশ্চিমা সামরিক জোট ন্যাটোর নতুন সদস্য সুইডেন। এমন সময়ে এ ঘটনা ঘটল, যখন দেশটির বেশ কয়েকটি নতুন মিত্র বাল্টিক সাগরে নৌ মহড়ায় যুক্ত।

সুইডিশ সামরিক বাহিনী বলেছে, রুশ যুদ্ধবিমানের একই রকম আকাশসীমা লঙ্ঘনের আরেকটি ঘটনা ঘটেছিল ২০২২ সালে। তখন দুটি এসইউ-২৭ ও দুটি এসইউ-২৪ রুশ যুদ্ধবিমান গটল্যান্ডের কাছে সুইডেনের আকাশসীমা লঙ্ঘন করেছিল।

সুইডেনের প্রতিবেশী ফিনল্যান্ড গত শুক্রবার বলে, তারা সন্দেহ করছে, ১০ জুন চারটি রুশ যুদ্ধবিমান তাদের আকাশসীমা লঙ্ঘন করেছে।
