সবার জন্য কোরবানি দেওয়া নিশ্চিত করতে দেশটিতে আগে সাশ্রয়ী মূল্যে পশু বিক্রির ব্যবস্থা ছিল। সে জন্য সরকারি-বেসরকারি বেশ কিছু উদ্যোগ ছিল; কিন্তু যুদ্ধ সব পরিস্থিতি পাল্টে দিয়েছে।

ঈদের ঠিক আগে সুদানের উত্তরাঞ্চলের আল-দাব্বাহ শহরের এক গবাদিপশুর বাজারে প্রতিটি ভেড়া চার থেকে ছয় লাখ সুদানিজ পাউন্ডে বিক্রি হয়। স্থানীয় বাসিন্দা হামিদ আবদুল্লাহ সিনহুয়াকে বলেন, এই দাম ‘অযৌক্তিক’। গত বছর ভেড়ার গড় দাম ছিল মাত্র এক লাখ পাউন্ড।

দেশটির অর্থনৈতিক বিশ্লেষক মোহাম্মদ মুস্তফা বলেন, সুদানে মুদ্রার অবমূল্যায়ন এবং পরিবহন ও উৎপাদন কার্যক্রম ব্যাহত হওয়ায় খাদ্য সরবরাহের ঘাটতি তৈরি হয়েছে। সে কারণে সব ধরনের পণ্যের দাম বেড়েছে।

সুদানে বেশির ভাগ গবাদিপশু আসে দেশটির কর্ডোফান ও দারফুর অঞ্চল থেকে। চলমান যুদ্ধের কারণে এসব এলাকা মারাত্মক ক্ষতিগ্রস্ত হয়েছে। মোস্তফা বলেন, খারাপ রাস্তা ও নিরাপত্তাহীনতার কারণে পশু ব্যবসায়ীরা ধীরে চলো নীতিতে চলছেন। তাঁরা কম কম পশু আনছেন; বিপরীতে বেশি দাম রাখছেন।

গৃহযুদ্ধের কারণে সুদানের বাস্তুচ্যুত একজন নাগরিক হলেন সোলেমান হামিদ। বর্তমানে তিনি পোর্ট সুদানে বসবাস করছেন। সোলেমান হামিদ বলেন, ‘যুদ্ধের কারণে আমরা চাকরি হারিয়েছি। বর্তমানে জীবন ধারণের জন্য বিদেশে আমাদের আত্মীয়দের কাছ থেকে আর্থিক সহায়তার ওপর নির্ভর করছি।’

জাতিসংঘের হিসাবে, সুদানের মোট জনসংখ্যার প্রায় অর্ধেক বা প্রায় আড়াই কোটি মানুষের মানবিক সহায়তা ও সুরক্ষা প্রয়োজন। দেশটিতে ১ কোটি ৮০ লাখ মানুষ বর্তমানে তীব্র খাদ্যনিরাপত্তাহীনতার মুখে আছে।
