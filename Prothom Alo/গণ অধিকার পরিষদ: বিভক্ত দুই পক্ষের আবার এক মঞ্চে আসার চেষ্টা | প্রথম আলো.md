দ্বাদশ জাতীয় সংসদ নির্বাচনের পর গণ অধিকার পরিষদের দুই পক্ষই নিজেদের মতো করে কর্মসূচি দিচ্ছে। এর মধ্যে নুরুল হকের নেতৃত্বাধীন অংশ দজনসম্পৃক্ত বিভিন্ন ইস্যুতে কর্মসূচি দিচ্ছে। সম্প্রতি তারা আজিজ-বেনজীর, দ্রব্যমূল্যের উর্ধ্বগতি, মালয়েশিয়া শ্রমবাজার নিয়ে সিন্ডিকেট এবং ঈদের আগে গার্মেন্টস শ্রমিকদের বেতন-ভাতা পরিশোধের মতো ইস্যুতে কর্মসূচি দিয়েছে। অন্যদিকে গণ অধিকার পরিষদের অপর পক্ষ ‘ভারত বয়কট’ ইস্যুতে ধারাবাহিক বিভিন্ন কর্মসূচি পালন করছে।

গণ অধিকার পরিষদের সভাপতি নুরুল হক প্রথম আলোকে বলেন, যখন রাজনৈতিক দল গঠন করি, তখন নিজেদের মধ্যে বোঝাপড়া ভালো ছিল। ভাঙনের পরেও নিজেদের উপলব্ধি ছিল—যারা শুরু থেকে ছিলাম, তারা একসঙ্গে থাকলে জনগণের কাছে ইতিবাচক বার্তা যাবে। দলে ভাঙনের পেছনে বিশেষ মহলের ইন্ধনও ছিল। এসব বিষয় মাথায় রেখেই দ্বাদশ নির্বাচনের আগে-পরে নিজেদের মধ্যে একাধিকবার আলোচনা হয়েছে।

সরকারি চাকরিতে কোটাবিরোধী আন্দোলন করে পরিচিতি পাওয়া নুরুল হক ছাত্র অধিকার পরিষদের ব্যানারে প্রতিদ্বন্দ্বিতা করে ডাকসুর ভিপি নির্বাচিত হয়েছিলেন। পরবর্তী সময়ে নুরুল হক ও তাঁর সমমনা ব্যক্তিরা ২০২১ সালের অক্টোবরে গণ অধিকার পরিষদ নামে নতুন রাজনৈতিক দল গঠন করেন। দলের আহ্বায়ক হিসেবে যোগ দিয়েছিলেন রেজা কিবরিয়া।
