**টাকার হরেক রকম রং**

শুরুতে টাকার রং একটাই। পরে এর রং বদলায়। মালিকের যে রং, টাকারও তখন সেই রং হয়। অর্থাৎ সাদাটাকা কালো হয়ে যায়। আবার অনেকে বলেন, কালোটাকাও রং বদলাতে পারে। কালোটাকা দিয়ে যদি জমি কেনা হয়, তাহলে সেই টাকার রং হয় সবুজ। যেমন সাবেক পুলিশপ্রধান বেনজীর আহমেদ জমি কিনেই কালোটাকা সাদা করার চেষ্টা করেছিলেন। আবার কালোটাকায় যদি বাড়ি বা ফ্ল্যাট কেনা হয়, তখন সেই টাকার রং হয় বাদামি। রিয়েল এস্টেটের প্রতীকী রং বাদামি ধরা হয়। এখানেও নাম আসবে বেনজীর আহমেদ ও এনবিআর কর্মকর্তা মো. মতিউর রহমান বা কাজী আবু মাহমুদ ফয়সালের। একইভাবে কালোটাকা দিয়ে সোনা কিনলে সেই টাকার রং হয়ে যায় হলুদ। এখানে নাম আসবে কলকাতায় নিহত সংসদ সদস্য আনোয়ারুল আজীম ও তাঁর খুনিদের।

দেশে এখনো অনেক বেনজীর আছেন। বড় বড় আমলাদের দুর্নীতির খবর বের হচ্ছে। সাম্প্রতিক এসব ঘটনায় কেউ যদি সামান্য ভয় পেয়ে থাকেন, তাহলে তাঁদের জন্য নতুন বাজেটে ব্যবস্থা রাখা হয়েছে। সিকিউরিটিজ, নগদ অর্থ, ব্যাংকে গচ্ছিত অর্থ, আর্থিক স্কিম ও ইনস্ট্রুমেন্ট, সব ধরনের আমানত, ফ্ল্যাট, অ্যাপার্টমেন্ট, জমি—সবই এখন সাদা করা যাবে মাত্র ১৫ শতাংশ কর দিয়ে। বাজেটে বলা হয়েছে, ‘দেশের প্রচলিত আইনে যা-ই থাকুক, এই বিধান কার্যকর হবে এবং কোনো কর্তৃপক্ষই কোনো প্রকারের প্রশ্ন করতে পারবে না।’
