ঢাকা বিশ্ববিদ্যালয় প্রতি শিক্ষাবর্ষে পিএইচডি ভর্তির যে কেন্দ্রীয় বিজ্ঞপ্তি দেয়, সেখানে স্পষ্ট ভর্তির যোগ্যতায় উল্লেখ আছে, তিন–চার বছর মেয়াদি স্নাতক ও এক বছর মেয়াদি স্নাতকোত্তর ডিগ্রি থাকতে হবে। চার বছর মেয়াদি পিএইচডির নিয়মিত কোর্সে চাকরিরতদের জন্য কমপক্ষে এক বছরের শিক্ষাছুটি নিয়ে পিএইচডি প্রোগ্রামে যোগদান করতে হবে। আর খণ্ডকালীন কোর্সে ভর্তি হতে গেলে, ছুটি থাকা বাধ্যতামূলক নয়, তবে ‘নিয়োগকর্তার’ অনুমতি নিতে হবে।

আমরা জানি না, বেনজীর আহমেদ নিয়মিত না খণ্ডকালীন কোর্সে ভর্তি হয়েছিলেন। পুলিশের সাবেক কর্তা বেনজীর আহমেদ যখন ভর্তি হয়েছিলেন, তখন তিনি র‍্যাবের মহাপরিচালক ছিলেন।

এ সময় যদি তিনি নিয়মিত পিএইচডি কোর্সে ভর্তি হোন, তাহলে তাঁকেও এই শর্তের মধ্যে পড়তে হয়েছে; কিন্তু বেনজীর আহমেদ আদৌও কি র‍্যাবের মহাপরিচালক পদ থেকে সরে গিয়ে এই ‘শিক্ষা ছুটি’ নিয়েছিলেন? আর যদি খণ্ডকালীন কোর্সে ভর্তি হন, তিনি কি সরকারের অনুমতি গ্রহণ করেছিলেন?

কেন্দ্রীয় এই পিএইচডি বিজ্ঞপ্তিতে স্পষ্টে উল্লেখ আছে, ‘পিএইচডি/ডিবিএ গবেষকদের ন্যূনতম দুটি উন্মুক্ত সেমিনারের আয়োজন করতে হবে যেখানে গবেষকদের প্রবন্ধ উপস্থাপন করতে হবে শিক্ষক, শিক্ষার্থীদের সামনে।’

এখন প্রশ্ন হলো, বেনজীর আহমেদ ডক্টরেট ডিগ্রি নেওয়ার আগে এসব থিসিস সেমিনারে ঠিক কারা উপস্থিত ছিলেন? ঠিক কতজন শিক্ষক বা শিক্ষার্থী বেনজীর আহমেদের সেমিনার থাকার সুযোগ পেয়েছিলেন?
