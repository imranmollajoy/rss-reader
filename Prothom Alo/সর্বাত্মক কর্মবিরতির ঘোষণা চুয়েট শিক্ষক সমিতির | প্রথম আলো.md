চুয়েট শিক্ষক সমিতির সভাপতি জি এম সাদিকুল ইসলাম প্রথম আলোকে বলেন, ‘বিশ্ববিদ্যালয় শিক্ষক সমিতি ফেডারেশনের কর্মসূচির সঙ্গে চুয়েটের শিক্ষকেরা একাত্মতা পোষণ করেছেন। আমরা তাঁদের সঙ্গে সার্বক্ষণিক যোগাযোগ রাখছি। যেহেতু এখনো আমাদের দাবি মেনে নেওয়া হয়নি, আমরা আন্দোলন চালিয়ে যাব।’ সরকারের প্রতি দেশের বিশ্ববিদ্যালয়শিক্ষকদের দাবি দ্রুত মেনে নেওয়ার আহ্বানও জানান তিনি।

বাংলাদেশ বিশ্ববিদ্যালয় শিক্ষক সমিতি ফেডারেশনের সভাপতি মো. আখতারুল ইসলাম বলেন, ‘তিন দিন কর্মবিরতির পরও সরকারের উচ্চ মহল থেকে আমাদের সঙ্গে কোনো ধরনের যোগাযোগ করা হয়নি। তাঁরা আলোচনার কোনো ইচ্ছাই দেখাননি; বরং আমরা আলোচনার জন্য চেষ্টা করেছি। রোববার আমরা পূর্ণদিবস কর্মবিরতি পালন করব। এদিন পরীক্ষা ও ভর্তি কার্যক্রম চলমান থাকবে। তবে দাবি আদায় না হলে ১ জুলাই থেকে দেশের বিশ্ববিদ্যালয়শিক্ষকেরা সর্বাত্মক কর্মবিরতি পালন করবেন। তখন সব একাডেমিক কার্যক্রম বন্ধ থাকবে।’
