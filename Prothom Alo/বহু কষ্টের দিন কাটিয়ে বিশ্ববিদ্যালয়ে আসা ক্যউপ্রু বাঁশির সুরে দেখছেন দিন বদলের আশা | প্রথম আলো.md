দুই বছর বয়সে হারিয়েছিলেন বাবাকে। শৈশব-কৈশোরের একটা সময় কেটেছে অনাথালয়ে। কত কষ্টের দিন কেটেছে ক্যউপ্রু মারমার। তবে থেমে যাননি। এখন পড়াশোনা করছেন চট্টগ্রাম বিশ্ববিদ্যালয়ে। জীবনের এ পর্যায়ে এসে আলাদা একটি পরিচিতি পেয়েছেন। বাঁশি বাজিয়ে মানুষের প্রশংসা ও ভালোবাসা পাচ্ছেন ক্যউপ্রু। এই বাঁশি বাজিয়েই মায়ের স্বপ্ন পূরণ করতে চান তিনি।

ক্যউপ্রু মারমার মা একজন জুমচাষি। দিনমজুর হিসেবে কাজ করেন। ছেলেবেলা থেকেই মায়ের কষ্ট দেখে বড় হয়েছেন তিনি। কিন্তু সে কষ্টের কথা কাউকে বলা বা তা শোনার মতো কেউ ছিল না। এসব কষ্ট থেকে খানিকটা সময় দূরে থাকার জন্য গান ও বাদ্যযন্ত্রের সঙ্গে মিতালি করেছিলেন। সেই প্রচেষ্টার ফসল বাঁশিতে সুর তোলা। ফেসবুকে এই পরিবেশনা তুলে ধরে পরিচিতি পেয়েছেন ক্যউপ্রু।

বাঁশির পাশাপাশি হারমোনিয়াম, ঢোল, গিটার, মেলোডিকা বাজান ক্যউপ্রু মারমা। কখনো কখনো গান গেয়ে সেই ভিডিও ফেসবুকে পোস্ট করেন। গত বছর একদিন তাঁর কুয়াশার মধ্যে ঘোরার ইচ্ছা হয়। ভোরে মাকে নিয়ে বের হন। মা নৌকা চালান, আর ক্যউপ্রু মারমা বাজান বাঁশি। বাঁশি বাজানোর ওই ভিডিও ফেসবুকে খুব জনপ্রিয় হয়।

কখনো উঁচু পাহাড়ের কোনো জায়গায়, কখনো নদীর তীরে, কখনো আবার বাড়ির সামনে বসে বাঁশি বাজান ক্যউপ্রু মারমা। চারপাশে তখন শোনা যায় শুকনা পাতার শব্দ, মেঘের গর্জন, পাখির ডাক, বৃষ্টি পড়ার শব্দ কিংবা পাহাড়ি ঝিরির ঠান্ডা পানির বয়ে চলার কুলকুল শব্দ। কখনো বাড়ির কাছের বৌদ্ধবিহার থেকে ভেসে আসে ভোরের ত্রিপিটক পাঠ।
