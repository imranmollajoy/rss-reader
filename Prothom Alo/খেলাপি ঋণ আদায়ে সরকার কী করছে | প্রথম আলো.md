এ কে আজাদ তাঁর বাজেট–বক্তৃতায় একটি মৌলিক প্রশ্ন তুলেছেন। জনপ্রশাসন খাতে ব্যয় বাজেটের ২২ দশমিক ১ শতাংশ, যা ২ লাখ ৯৭ হাজার ৩৮৮ কোটি টাকা। অথচ আমাদের উন্নয়ন ব্যয় ধরা হয়েছে ২ লাখ ৮১ হাজার ৪৫৩ কোটি টাকা। উন্নয়ন বাজেটের চেয়ে জনপ্রশাসন খাতে ব্যয় বেশি হলে জনগণের ভাগ্যের পরিবর্তন কীভাবে সম্ভব? সরকার পরিচালনে যে ৫ লাখ ৬ হাজার ৯৭১ কোটি টাকা ধরা হয়েছে, তার মধ্যে ১ লাখ কোটি টাকার বেশি দিতে হবে ঋণের সুদ বাবদ।

যেখানে দেশে ডলার–সংকট চলছে, বিদেশি কোম্পানির লভ্যাংশ ঠিকমতো পরিশোধ করা যাচ্ছে না, এসি ল্যান্ড ও ইউএনওদের জন্য কোটি কোটি টাকা ব্যয়ে গাড়ি কেনার কী যৌক্তিকতা থাকতে পারে বলে এ কে আজাদ যে প্রশ্ন তুলেছেন, সেটা যথার্থ বলেই মনে করি। অর্থনৈতিক সংকটের সময় অনুৎপাদনশীল খাতে যথাসম্ভব কম খরচ করতে হবে।

সংসদ সদস্য এ কে আজাদ সংসদে ঋণখেলাপিদের তালিকা প্রকাশের যে দাবি জানিয়েছেন, আমরা তা সমর্থন করি। ঋণখেলাপিদের তালিকা প্রকাশ করা উচিত এ কারণে যে জনগণ জানতে পারবে, ব্যাংকে তঁাদের সঞ্চিত অর্থ লোপাট করে দিয়েছেন। তবে এ–ও সত্য যে এ ক্ষেত্রে তালিকা প্রকাশই যথেষ্ট নয়। আ হ ম মুস্তফা কামাল অর্থমন্ত্রী থাকাকালে দুবার ঋণখেলাপিদের তালিকা প্রকাশ করা হয়েছিল। কিন্তু তাতে খেলাপি ঋণ কমেনি; বরং গত এক বছরে আরও বেড়েছে।
