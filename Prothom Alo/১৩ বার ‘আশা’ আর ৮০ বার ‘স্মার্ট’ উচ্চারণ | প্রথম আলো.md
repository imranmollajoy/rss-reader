কিন্তু যে অপরাধ বা ভুল করেননি সৎ নাগরিকেরা সে জন্য খেসারত দিতে হচ্ছে তাদেরই—এই মন্তব্য এক শিক্ষিত ব্যবসায়ী বন্ধুর।

ব্যয়বহুল ব্যবসা পরিবেশ ও সেবার ঘাটতি কিন্তু অতি নিয়ন্ত্রণমূলক ব্যবস্থার প্রেক্ষিতে কর প্রস্তাবের বাহুল্যকে তিনি আখ্যা দিয়েছেন ‘কর জুলুমশাহী’ হিসেবে।

কী আর করা! রাজত্ব তো হবে ক্ষমতা ও বিত্তশালীদেরই, নাকি?

‘আমি যে দেখেছি প্রতিকারহীন শক্তের অপরাধে/বিচারের বাণী নীরবে নিভৃতে কাঁদে’—রবী ঠাকুরের এই লাইনগুলোর প্যারোডি মিলবে পররাষ্ট্র থেকে অর্থ মন্ত্রণালয়ে আসা মন্ত্রীর বাজেট উপাখ্যানে।

অর্থমন্ত্রী ইউক্রেন যুদ্ধকে দায়ী করেছেন ও  ভূরাজনীতির দোহাই দিয়েছেন জিনিসপত্রের দাম বৃদ্ধি এবং অর্থনৈতিক চ্যালেঞ্জের জন্য। শুধু নিজেদের শাসন ব্যবস্থার কোনো দায় খুঁজে পাননি, উদ্বেগজনক পরিস্থিতির কথাও সরাসরি স্বীকার করেননি।

তারপরও তিনি বারবার আশার বাণী শুনিয়েছেন, জানি না কোন দুঃখে?

‘আশা’ শব্দটি অর্থমন্ত্রী তাঁর বাজেট সাহিত্য পঠনে উচ্চারণ করেছেন ১৩ বার! জীবনে কোথাও না কোথাও তো আশাবাদ থাকা দরকার। বাস্তবে না হোক, হোক কথামালায়!
