আরিফুল হক চৌধুরী সকাল ৯টা থেকে নগরের বন্যাকবলিত চালিবন্দর, যতরপুর, কালীঘাট, ছড়ারপাড়, ঘাসিটুলা ও কানিশাইলসহ বিভিন্ন এলাকা পরিদর্শন করেন। বেলা ২টার পর তিনি সিলেটের কোম্পানীগঞ্জ উপজেলার বিভিন্ন বন্যাকবলিত গ্রাম পরিদর্শনে যান। এর আগে দুপুর ১২টার দিকে তিনি মাছিমপুর এলাকা পরিদর্শনকালে গণমাধ্যমকর্মীদের সঙ্গে বন্যা পরিস্থিতি ও সিলেটের উন্নয়ন নিয়ে বিভিন্ন কথা বলেন।

সাবেক মেয়র বলেন, ‘সিলেটের উন্নয়নে সরকার বিমাতাসুলভ আচরণ করছে। সিলেটের মানুষের জেগে ওঠা প্রয়োজন। ন্যায়সংগত কথা প্রত্যেককে বলতে হবে। বারবার পানি আসবে, আমরা কথা বলব, আর সরকারের কর্তাব্যক্তিরা নাকে তেল দিয়ে ঘুমিয়ে থাকবেন, তা হবে না। সিলেট বাঁচাতে দলমতের ঊর্ধ্বে উঠে কাজ করতে হবে।’
