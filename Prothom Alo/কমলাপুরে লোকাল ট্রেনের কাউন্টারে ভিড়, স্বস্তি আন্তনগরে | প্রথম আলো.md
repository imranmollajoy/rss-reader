সিরাজগঞ্জ যেতে ওই ট্রেনের টিকিটের জন্য লাইনে দাঁড়ান বাবুল মিয়া। বেলা পৌনে ১১টার দিকে তাঁর সামনে আর প্রায় ৩০ জন দাঁড়ানো ছিল। বাবুল প্রথম আলোকে বলেন, ‘আধঘণ্টার বেশি সময় লাইনে দাঁড়িয়ে আছি। প্রচণ্ড ধাক্কাধাক্কি, ঠেলাঠেলি হচ্ছে। দাঁড়িয়ে থাকতে অনেক কষ্ট হচ্ছে। কিন্তু কি আর করা, অনলাইনে টিকিট কাটতে পারিনি। বাড়ি তো যেতেই হবে।’

দুপুর ১২টার দিকে লোকাল ট্রেনের কাউন্টারের সামনে আরও বেশি ভিড় দেখা যায়। ওই সময় সারিতে দাঁড়ানো যাত্রীরা নিজেদের মধ্যে ধাক্কাধাক্কি নিয়ে নিজেদের মধ্যে বাগ্‌বিতণ্ডায় জড়ান। পরে আনসার সদস্যরা বাঁশি বাজিয়ে পরিস্থিতি সামলান।

তিতাস কমিউটার ট্রেনের যাত্রী আসাদুল হক বলেন, ‘ওদের ট্রেনে কোনো লিমিট নাই। যতক্ষণ পারে টিকিট বিক্রি করে। ট্রেনে আর জায়গা হবে কি না, সেটাও ভাবে না। পরে ট্রেনে উঠতে পারা না-পারা যাত্রীর ব্যাপার।’
