সিলেটে বন্যা নিয়ন্ত্রণে শুধু ত্রাণ নয়, নদ-নদী খনন করারও দাবি জানিয়েছেন সরকারি দলের সংসদ সদস্য মুহিবুর রহমান। আজ শনিবার জাতীয় সংসদে ২০২৪-২৫ অর্থবছরের প্রস্তাবিত বাজেটের ওপর আলোচনায় অংশ নিয়ে তিনি এই দাবি জানান।

মুহিবুর রহমান বলেন, বন্যা নিয়ন্ত্রণে যথাযথ ব্যবস্থা নিতে হবে। সুরমা, কুশিয়ারা নদী খনন না করে শুধু ত্রাণ দিয়ে মানুষকে রক্ষা করা যাবে না। নদীর তলদেশ ভরাট হয়ে গেছে পাথর ও পলিতে। তিনি বলেন, তাঁদের এলাকায় শত শত বছর ধরে মানুষ নদী থেকে পাথর ও বালু তুলে জীবিকা নির্বাহ করে আসছে। কিন্তু এখন পরিবেশের দোহাই দিয়ে পাথর তোলা বন্ধ রাখা হয়েছে। অন্যদিকে বিদেশ থেকে পাথর আমদানি করা হচ্ছে। এটি ভেবে দেখা দরকার।
