মালেক বিশ্বাস মুঠোফোনে প্রথম আলোর কাছে টাকা সংগ্রহের বিষয়টি স্বীকার করেন। তিনি বলেন, তিনি নিজে দিয়েছেন তিন লাখ টাকা। অন্য আসামিদের কাছ থেকে খুব কম পরিমাণে টাকা নেওয়া হয়েছে। তিনি আরও বলেন, ‘এলাকার মধ্যে যার দল বড়, নেতাদের কাছে (ক্ষমতাসীন দলের নেতা) তাঁর গুরুত্ব বেশি। এ জন্যই সামাজিক দল বানিয়েছিলাম। রাজনৈতিক বিরোধে জড়ানোর কারণে দুই পক্ষের সংঘর্ষ হয়েছিল।’

দণ্ডবিধি অনুযায়ী খুনের মামলায় সমঝোতার সুযোগ নেই। বাদী শুধু মামলা করেন, রাষ্ট্রপক্ষ তা চালায়। তারপরও কীভাবে সমঝোতা হয়, তা জানতে চেয়েছিলাম আইনজীবী শামসুজ্জামানের কাছে, যিনি ঝিনাইদহ জেলা দায়রা জজ আদালতে ১০ বছর ধরে আইন পেশায় নিয়োজিত রয়েছেন। তাঁর বাড়ি শৈলকুপা উপজেলায় এবং তিনি মূলত আসামিপক্ষের আইনজীবী হিসেবে কাজ করেন।

শামসুজ্জামান প্রথম আলোকে বলেন, শৈলকুপায় খুনের মামলার ৮০ শতাংশ ক্ষেত্রেই বাদী-বিবাদী সমঝোতায় চলে যান। সাক্ষীরা সাক্ষ্য দিতে আসেন না, সাক্ষ্য দিলেও প্রকৃত ঘটনার বর্ণনা দেন না। ফলে মামলা ঝুলে থাকে, বিচার নিষ্পন্ন করা যায় না।

একই সমস্যার কথা বলেন ঝিনাইদহ দায়রা জজ আদালতের পাবলিক প্রসিকিউটর (পিপি) ইসমাইল হোসেন। তিনি প্রথম আলোকে বলেন, স্বজনহারা পরিবারগুলোই বিচার চায় না। সমঝোতায় চলে যায়। এমন অবস্থায় রাষ্ট্রপক্ষ যতই চেষ্টা করুক না কেন, জড়িত ব্যক্তিদের বিরুদ্ধে অপরাধ প্রমাণ করা সম্ভব নয়।
