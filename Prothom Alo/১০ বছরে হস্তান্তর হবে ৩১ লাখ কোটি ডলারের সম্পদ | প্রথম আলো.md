প্রজন্ম থেকে প্রজন্মান্তরে সম্পদ হস্তান্তর হয়, এটাই আবহমানকালের রীতি। তবে সময়ের সঙ্গে সম্পদ বদলের এ ধরন বদলাচ্ছে। আগে যেভাবে সম্পদ হস্তান্তর হতো এবং তার যে উদ্দেশ্য, উভয় ক্ষেত্রেই এখন পরিবর্তন আসছে। বহুজাতিক গবেষণাপ্রতিষ্ঠান আলট্রাটার এক প্রতিবেদনে দেখানো হয়েছে, কীভাবে এই পরিবর্তন আসছে। গত মে মাসে প্রতিবেদনটি প্রকাশ করা হয়। আলট্রাটারই প্রতিষ্ঠান ওয়েলএক্সে এ প্রতিবেদন প্রকাশ করা হয়েছে।

জানা গেছে, আগামী ১০ বছরে বিশ্বের বিভিন্ন দেশের ধনী মানুষ বিপুল পরিমাণ সম্পত্তি হস্তান্তর করবেন। এ সময় বিশ্বের প্রায় ১২ লাখ ধনী ৩১ ট্রিলিয়ন বা ৩১ লাখ কোটি ডলারের সমপরিমাণ সম্পদ হস্তান্তর করবেন। এই অঙ্ক যুক্তরাষ্ট্রের মোট দেশজ উৎপাদন বা জিডিপির চেয়ে বেশি। পাশাপাশি বিশ্বের মহিরুহ প্রযুক্তি কোম্পানি মাইক্রোসফটের বাজার মূলধনের ১০ গুণ।

তবে সব শ্রেণির ধনী যে একই হারে সম্পদ হস্তান্তর করবেন, তা নয়। আগামী ১০ বছরে ৩১ ট্রিলিয়ন বা ৩১ লাখ কোটি ডলার সম্পদের প্রায় অর্ধেক হস্তান্তর করবেন সেই ব্যক্তিরা, যাঁদের সম্পদমূল্য ১০০ মিলিয়ন বা ১০ কোটি ডলারের বেশি। অর্থাৎ অতিধনী ব্যক্তিরা এ ক্ষেত্রে এগিয়ে। যেসব মানুষের সম্পদমূল্য ৫০ লাখ থেকে ৩ কোটি ডলার, এই শ্রেণির ৮৭ শতাংশ ধনী সম্পদ হস্তান্তর করবেন। বাকি যে ১৩ শতাংশ অতিধনী, যাঁদের সম্পদমূল্য ৩ কোটি ডলারের বেশি, সেই শ্রেণির ধনীরা মোট সম্পদের ৬৪ শতাংশ হস্তান্তর করবেন।
