বাংলাদেশের সঙ্গে ঋণ বন্দোবস্তের দ্বিতীয় পর্যালোচনা শেষ করেছে আন্তর্জাতিক মুদ্রা তহবিল (আইএমএফ)। ফলে বাংলাদেশ শিগগিরই প্রায় ১১৫ কোটি মার্কিন ডলারের ঋণ পাচ্ছে। এই কিস্তি ছাড় নিয়ে তারা যে সংবাদ বিজ্ঞপ্তি দিয়েছে, সেখানে মধ্যমেয়াদে প্রবৃদ্ধির হার বৃদ্ধির তথ্য তুলে ধরা হয়েছে।

বিজ্ঞপ্তিতে বাংলাদেশের অর্থনীতির বিভিন্ন সূচক বিশ্লেষণ করেছে আইএমএফ। তারা বলেছে, বাংলাদেশের অর্থনীতি বহুমুখী চ্যালেঞ্জের মুখে আছে। বিশ্ববাজারে ধারাবাহিকভাবে পণ্যের উচ্চ মূল্য ও বৈশ্বিক আর্থিক খাতে অর্থপ্রবাহ কমে যাওয়ায় বাংলাদেশের সামষ্টিক অর্থনীতিতে সংকট বেড়েছে। চলতি হিসাব সংকুচিত হলেও হঠাৎ আর্থিক হিসাবে ঘাটতি তৈরি হয়েছে। এতে বিদেশি মুদ্রার রিজার্ভ বা মজুত এবং স্থানীয় টাকার ওপর চাপ পড়েছে। এই চাপ সামলাতে অবশ্য মুদ্রা বিনিময় হার সংশোধনে সাহসী পদক্ষেপ নেওয়া হয়েছে।

মূল্যস্ফীতি সম্পর্কে আইএমএফ বলেছে, চলতি অর্থবছরে গড় মূল্যস্ফীতি হতে পারে ৯ দশমিক ৪ শতাংশ। পরের অর্থবছরে তা কমে ৭ দশমিক ২ শতাংশে নেমে আসার সম্ভাবনা রয়েছে। সংকোচনমূলক নীতির ধারাবাহিকতা ও বিশ্ববাজারে পণ্যের দাম কমে আসার সম্ভাবনা থাকায় মূল্যস্ফীতি কমতে পারে বলে মনে করছে আইএমএফ।
