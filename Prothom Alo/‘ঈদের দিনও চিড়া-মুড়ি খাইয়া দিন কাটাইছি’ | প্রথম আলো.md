মজিদা বেগমের বাড়ি সুনামগঞ্জের ছাতক উপজেলায়। স্বামী মারা গেছেন পাঁচ বছর আগে। তাঁর স্বামীর বাড়িতে জায়গাজমি নেই। পরিবারে এক মেয়ে। সাত বছর আগে মেয়ের বিয়ে হয়েছিল। মেয়ের স্বামীও মেয়েকে ফেলে চলে গেছেন। এখন দুই বছরের এক নাতি ও পাঁচ বছরের এক নাতনিকে নিয়ে সংসার। মজিদা এখন আর কাজ করেন না। তাঁর মেয়ে অন্যের বাড়িতে কাজ করেন। মেয়ের আয়েই চলে সংসার। তাঁর মেয়ে যেসব বাড়িতে কাজ করতেন, সেসব বাড়ির লোকজন ঈদে বাড়ি চলে গেছেন। তাই জমানো টাকা খরচ করে চলছেন তাঁরা। সামনে কী অবস্থা হবে, তা নিয়ে চিন্তিত বলে জানালেন মজিদা।

মজিদাদের মতো একই আশ্রয়কেন্দ্রে ঠাঁই নিয়েছে ৪০টি পরিবার। তারা সবাই যতরপুর এলাকার কলোনিতে থাকে। আক্ষেপ করে কয়েকজন জানান, বৃষ্টি হলেই কলোনিতে পানি বেড়ে যায়। ২০২২ সালে সর্বশেষ পানি উঠেছিল বুকসমান। এরপর এবারও সেই একই পরিমাণে পানি উঠেছে। এলাকাটি নিচু হওয়ায় বৃষ্টি হলেই পানি উঠে যায়। কলোনির মালিক ঝড়বৃষ্টি, বন্যা—কিছুই বুঝতে চান না। ঘরে থাকলেও ভাড়া দিতে হয়, না থাকলেও ভাড়া দিতে হয়।
