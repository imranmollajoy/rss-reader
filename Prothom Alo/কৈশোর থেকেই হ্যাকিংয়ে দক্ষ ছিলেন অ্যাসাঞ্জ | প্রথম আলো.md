দীর্ঘ ১৪ বছরের আইনি লড়াই শেষে আজ বুধবার মুক্তি মিলেছে উইকিলিকসের প্রতিষ্ঠাতা জুলিয়ান অ্যাসাঞ্জের। যিনি অনেকের কাছে সংবাদমাধ্যমের স্বাধীনতার পক্ষে অকুতোভয় এক যোদ্ধা।

আবার কারও কারও কাছে ৫২ বছর বয়সী এই অস্ট্রেলিয়ান রাষ্ট্রীয় গোপন তথ্য নিয়ে বেপরোয়া কাজ করে বসা একজন, যিনি জনগণের জীবনকে ঝুঁকির মধ্যে ফেলেছেন।

২০১০ ও ২০১১ সালে যুক্তরাষ্ট্রের লাখ লাখ গোপন সামরিক–কূটনৈতিক নথি ফাঁস করে বিশ্বজুড়ে হইচই ফেলে দিয়েছিলেন অ্যাসাঞ্জ। বিশেষ করে যুক্তরাষ্ট্রের ইরাক ও আফগানিস্তান যুদ্ধ নিয়ে ফাঁস করা নথিগুলো রীতিমতো বিশ্বকে কাঁপিয়ে দিয়েছিল।

এ ঘটনায় অ্যাসাঞ্জের বিরুদ্ধে মামলা করে মার্কিন বিচার বিভাগ। পাঁচ বছরের বেশি সময় ধরে তিনি যুক্তরাজ্যের কারাগারে আটক ছিলেন। সেখান থেকে যুক্তরাষ্ট্রে প্রত্যর্পণের বিরুদ্ধে আইনি লড়াই চালিয়ে গেছেন। এর আগে যুক্তরাষ্ট্রে প্রত্যর্পণ থেকে বাঁচতে অ্যাসাঞ্জ সাত বছর যুক্তরাজ্যের লন্ডনে অবস্থিত ইকুয়েডর দূতাবাসের আশ্রয় নিয়েছিলেন। পরে তাঁকে সেখান থেকে গ্রেপ্তার করে লন্ডন পুলিশ। অ্যাসাঞ্জের বিরুদ্ধে সুইডেনে একটি ধর্ষণ মামলাও হয়েছিল।
