**রক্ষণাবেক্ষণের অভাব**

চলন্ত সিঁড়িগুলো নষ্ট হওয়ার বিষয়ে ঢাকা উত্তর সিটির দুজন জ্যেষ্ঠ প্রকৌশলীর সঙ্গে কথা হয় প্রথম আলোর। নাম প্রকাশে অনিচ্ছুক এই দুজন জানান, চলন্ত সিঁড়ি বিদ্যুতে চলে। এগুলোয় যান্ত্রিক ত্রুটি হওয়া অস্বাভাবিক নয়। কিন্তু নষ্ট হয়ে যাওয়া কিংবা দীর্ঘদিন অচল পড়ে থাকার কারণ, সঠিকভাবে রক্ষণাবেক্ষণ না করা।

সঠিক পরিকল্পনার অভাবের বিষয়টি উল্লেখ করে দুই প্রকৌশলী আরও জানান, সিঁড়িগুলো অনেকটা খোলামেলা অবস্থায় স্থাপন করা হয়েছে। রোদবৃষ্টি, ধুলাবালু, কাদা-পানি, সবকিছুই চলন্ত সিঁড়িগুলোয় সরাসরি পড়ে। এ কারণে সিঁড়ির বিভিন্ন যন্ত্রাংশের যে মেয়াদ (লাইফটাইম), সেটি দ্রুত ফুরিয়ে যাচ্ছে।

দুই প্রকৌশলীর একজন জানান, কর্তৃপক্ষের অবহেলার কারণেও সিঁড়িগুলো দীর্ঘদিন নষ্ট হয়ে পড়ে থাকে। উদাহরণ দিয়ে তিনি বলেন, অনেকের বাসাবাড়িতে লিফট থাকে। যেটিতে মাঝেমধ্যে ছোটখাটো যান্ত্রিক ত্রুটি হয়। কিন্তু সেগুলো দ্রুত মেরামতের ব্যবস্থা করা হয়। একইভাবে ছোটখাটো যান্ত্রিক ত্রুটি হয় চলন্ত সিঁড়িতেও। কিন্তু এগুলো দ্রুত মেরামতের উদ্যোগ নেওয়া হয় না। এ কারণে তা দীর্ঘদিন অচল থাকে আর ভোগান্তি পোহান ব্যবহারকারীরা।
