পানির সঙ্গে বসবাসে অভ্যস্ত হাকালুকি হাওরপারের মানুষেরা। হাওরে পানি বাড়লে আশপাশের গ্রামগুলোর খালে-বিলে পানি ঢোকে, বাড়ির আশপাশ থইথই করে পানিতে। এতে যতটুকু সমস্যা হয়, গ্রামের মানুষ তা স্বাভাবিকভাবে মোকাবিলা করেই বর্ষা মৌসুম পার করেন। সে পানি একটা সময় নেমেও যায়। কিন্তু পানি যখন বাড়তে বাড়তে বন্যায় রূপ নিয়ে বাড়িঘরে ওঠে, তখন দুর্ভোগটা তখন অনেক বেড়ে যায়।

গত কয়েক বছর ধরে বন্যায় দুর্ভোগময় পরিস্থিতিতে পড়েছেন মৌলভীবাজারের বড়লেখা উপজেলার হাকালুকিপারের বিভিন্ন গ্রামের মানুষ। হাওরের উত্তাল ঢেউ, যা স্থানীয়দের কাছে ‘আফাল’ নামে পরিচিত; তা এখন বড় আতঙ্ক হয়ে উঠেছে কাঁচা ঘর, মাটির ভিটার ঘরবাড়ির মানুষদের কাছে। আছড়ে পড়া তীব্র ঢেউয়ের মুখে ঘরগুলো টিকিয়ে রাখা অনেকের কাছেই কঠিন হয়ে পড়েছে। কচুরিপানাসহ বাঁশের বেড়া তৈরি করে ভিটা, কাঁচাঘর টিকিয়ে রাখার চেষ্টা করছেন তাঁরা।

হাওরপারের তালিমপুর ইউনিয়নের মুর্শিবাদকুরা গ্রামের বাসিন্দা আছার উদ্দিন (৬১) প্রথম আলোকে বলেন, ‘কোনো বছরই বন্যায় ঘর ছাড়ছি না। কষ্ট করি ঘরও রইছি। গরু-বাছুর লইয়া কই যাইতাম? ঘরে থাকিয়াউ ঘর রক্ষা করা যায় না। আফালে নেরগি (ঢেউয়ে নিয়ে যাচ্ছে)।’ তিনি বলেন, ‘কত পেনা দিছি (কচুরিপানা দিয়েছি)। এরপরও ঘরর মাটি নেয়গি (নিয়ে যায়)। এখন আশ্রয়কেন্দ্র থাকলে আর আইয়া (এসে) ঘর পাইলাম নানে (পেতাম না)। তাই কষ্ট করি ঘর টিকাইরাম। পরিবার, ছাগল, হাঁস-মুরগিসহ আছি। আমরার লড়াই আমরারেউ করা লাগের।’
