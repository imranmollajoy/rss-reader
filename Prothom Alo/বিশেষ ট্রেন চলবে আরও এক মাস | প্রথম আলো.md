আজ দুপুরে চট্টগ্রাম প্রেসক্লাবে সংবাদ সম্মেলন করে সচেতন নাগরিক সমাজ, চট্টগ্রাম–কক্সবাজারের ব্যানারে একটি সংগঠন। সংবাদ সম্মেলনে বলা হয়, পর্যটক এক্সপ্রেস ও কক্সবাজার এক্সপ্রেস নামের দুটি ট্রেন ঢাকা থেকে কক্সবাজার যায়। তবে দুঃখের বিষয়, একটি ট্রেন বহু অনুরোধে বিশেষ ট্রেন হিসেবে চট্টগ্রাম-কক্সবাজার লাইনে চলাচল করছিল। এখন সেটা বন্ধ করার পাঁয়তারা চলছে। এর আগেও একবার বন্ধ করার সিদ্ধান্ত হয়েছিল। ২৪ জুন এ ট্রেনটি বন্ধ করে দেওয়ার কথা। এটি হবে আত্মঘাতী সিদ্ধান্ত। যারা দেশের উন্নয়নের বিরুদ্ধে নিজ স্বার্থ হাসিলে কাজ করছে, তারা বিভিন্ন বেসরকারি পরিবহন সংস্থার সঙ্গে আঁতাত করে এডিবির সাড়ে ১৮ হাজার কোটি টাকার প্রকল্পকে অলাভজনক ও অকার্যকর করার কাজে মেতে উঠেছে। চট্টগ্রাম থেকে ট্রেন বন্ধ করা হলে কক্সবাজারগামী কোনো ট্রেন ওখানে যেতে দেওয়া হবে না।

সংবাদ সম্মেলনে বক্তব্য দেন মুক্তিযুদ্ধ গবেষক বীর মুক্তিযোদ্ধা মাহফুজুর রহমান, চট্টগ্রাম প্রেসক্লাবের সভাপতি সালাউদ্দিন মো. রেজা, সহসভাপতি চৌধুরী ফরিদ, সাধারণ সম্পাদক দেব দুলাল ভৌমিক, জেলা মুক্তিযোদ্ধা সংসদ কমান্ডার এ কে এম সারয়ার কামাল, স্থপতি আশিক ইমরান, নাগরিক ফোরামের মহাসচিব মো. ইদ্রিস, কক্সবাজার জেলা আওয়ামী লীগের সাবেক সাংগঠনিক সম্পাদক নাজনীন সরওয়ার কাবেরী প্রমুখ।
