গাড়িচালক তুষার মণ্ডল বলেন, ৪০ বছর ধরে প্রতিদিন দুই বেলা সড়কটি দিয়ে যাতায়াত করছেন। এক দিনও এ পথে স্বাচ্ছন্দ্যে চলতে পারেননি। সমস্যার স্থায়ী সমাধান হবে—এ খবরে খুশি হয়েছিলেন। কিন্তু কাজের যে অবস্থা, তাতে দুর্দশা কবে কমবে, তা জানেন না। চার বছর ধরে কাজ হচ্ছে, এখনো একটি বাঁকও সোজা হয়নি।

ট্রাকচালক আলমগীর হোসেন বলেন, খুলনা শহর থেকে বেতগ্রাম পর্যন্ত ৩০ কিলোমিটারে স্বাভাবিক গতিতে যানবাহন পৌঁছাতে সময় লাগে ৪০ মিনিট। অথচ বেতগ্রাম থেকে কয়রা সদর পর্যন্ত ৬৪ কিলোমিটার পথে সময় লাগে প্রায় ৪ ঘণ্টা। সড়কের ওই অংশে অতিরিক্ত বাঁক আর খারাপ রাস্তার কারণে সময় নষ্ট হয়।

সড়কটি সড়ক ও জনপথ (সওজ) বিভাগের আওতাধীন। ২০২০ সালের ২১ জানুয়ারি কয়রা-খুলনা আঞ্চলিক মহাসড়কের বেতগ্রাম-তালা-পাইকগাছা ও কয়রা অংশের ৬৪ কিলোমিটার সড়ক যথাযথ মানে উন্নীতকরণ প্রকল্পটি অনুমোদন পায়। ২০২০ সালের ২৯ ডিসেম্বর প্রকল্পটি বাস্তবায়নের জন্য অনুমতি পায় মোজাহার এন্টারপ্রাইজ। সে সময় ব্যয় ধরা হয় ৩৩৯ কোটি ৫৮ লাখ টাকা। ২০২২ সালের ৩০ জুন প্রকল্পের কাজ শেষ করার কথা ছিল। নির্দিষ্ট সময়ে কাজ শেষ করতে না পারায় ঠিকাদারের আবেদনে সময় বাড়ানো হয়। পরে আরেক দফা সময় ও বরাদ্দ বাড়ালেও কাজ শেষ করতে ব্যর্থ হয় প্রতিষ্ঠানটি। সর্বশেষ ২০২৫ সালের ৩০ জুন পর্যন্ত সময় বাড়ানোর আবেদন করেছে প্রতিষ্ঠানটি। আর বর্তমানে প্রকল্পের বরাদ্দ বেড়ে ৩৭৯ কোটি ৪৮ লাখে এসে দাঁড়িয়েছে।
