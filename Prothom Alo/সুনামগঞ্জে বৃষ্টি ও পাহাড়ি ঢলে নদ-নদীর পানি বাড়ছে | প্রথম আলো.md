সুনামগঞ্জের ছাতক শহরের কাছে সুরমার পানি আজ সকাল ৯টায় ছিল ৮ দশমিক ৭৬ মিটার। আগের দিন একই স্থানে পানি ছিল ৮ দশমিক ২৮ মিটার। সেখানে সুরমার পানি বিপৎসীমার ৮ সেন্টিমিটার ওপরে প্রবাহিত হচ্ছে। এ ছাড়া সুনামগঞ্জের জাদুকাটা, পাটনাই, কুশিয়ারা, নলজুর, চেলা, চলতি, রক্তি, বৌলাই—সব নদীর পানি বেড়েছে।

উজানের ঢলে জেলার দোয়ারাবাজার ও ছাতক উপজেলার সীমান্তবর্তী ইউনিয়নগুলোর কিছু কিছু গ্রামীণ সড়ক প্লাবিত হয়েছে। এতে দুর্ভোগে পড়েছেন বাসিন্দারা।

বিষয়টি নিশ্চিত করে দোয়ারাবাজার উপজেলার সুরমা ইউনিয়ন পরিষদের চেয়ারম্যান মোহাম্মদ হারুনুর রশিদ বলেন, গতকাল রাতে পাহাড়ি ঢল নেমেছে বেশি। তাই উপজেলার খাসিয়ামারা নদীর পানি হঠাৎ বেড়ে গেছে। কোনো কোনো স্থানে নদীর তীর উপচে পানি গ্রামে ঢুকেছে। লক্ষ্মীপুর এলাকায় একটি বেড়িবাঁধ ভেঙে গেছে। গ্রামীণ রাস্তাঘাট প্লাবিত হলেও মানুষের বাড়িঘরে এখনো পানি প্রবেশ করেনি।
