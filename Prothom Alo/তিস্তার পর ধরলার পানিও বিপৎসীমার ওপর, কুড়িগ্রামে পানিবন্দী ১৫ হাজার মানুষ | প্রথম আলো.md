এ ছাড়া তিস্তা নদীর পানি বিপৎসীমার ওপরে থাকায় রাজারহাট উপজেলার ঘড়িয়ালডাঙ্গা বুড়িরহাট স্পার বাঁধ ভাঙনের ঝুঁকিতে রয়েছে। তিস্তা নদীর তীরবর্তী থেতরাই ইউনিয়নের গোরাইপিয়া, জুয়ান সতরা, চর নিয়াসা ও ঘড়িয়ালডাঙ্গা ইউনিয়নের খিতাবখা, গতি আসাম চরের নিমাঞ্চল প্লাবিত হয়েছে। ব্রহ্মপুত্র, তিস্তা নদীর পানি বৃদ্ধি পাওয়ায় জেলার ৯ উপজেলার ১৫টি ইউনিয়নের আরও প্রায় ১৫ হাজার মানুষ পানিবন্দী হয়ে পড়েছেন। বন্যার পানিতে প্রায় অর্ধশতাধিক চর প্লাবিত হয়েছে। এসব নদ-নদীর তীরবর্তী অঞ্চলে ভাঙন দেখা দিয়েছে।

আজ সকাল ৯টায় পানি উন্নয়ন বোর্ড (পাউবো) কুড়িগ্রামের তথ্যমতে, দুধকুমার নদের পানি সমতলে বৃদ্ধি পেয়ে বিপৎসীমার ১৭ সেন্টিমিটার নিচ দিয়ে ও ধরলা নদীর পানি কুড়িগ্রাম সদর পয়েন্টে ৪৪ সেন্টিমিটার, ব্রহ্মপুত্র নদের পানি চিলমারী পয়েন্টে ৯৩ সেন্টিমিটার নিচ দিয়ে প্রবাহিত হচ্ছে। তিস্তার পানি বেড়ে কাউনিয়া পয়েন্টে বিপৎসীমার ১৬ সেন্টিমিটার ও ধরলা নদীর পানি তালুক শিমুলবাড়ী পয়েন্টে ২৩ সেন্টিমিটার ওপর দিয়ে প্রবাহিত হচ্ছে।
