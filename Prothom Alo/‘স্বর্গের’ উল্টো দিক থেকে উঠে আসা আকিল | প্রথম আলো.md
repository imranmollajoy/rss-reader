হ্যাঁ, এলাকায় লারা নামেই সবাই ডাকত আকিলকে। ল্যাভেনটাইলের সবাই জানত, তিনি ক্রিকেটার। আকিল ল্যাভেনটাইলের ওই জীবন থেকে বেরিয়েছেন মূলত ক্রিকেটকে সিঁড়ি হিসেবে পেয়েই। ২০১২ সালে ওয়েস্ট ইন্ডিজের হয়ে অনূর্ধ্ব-১৯ বিশ্বকাপ খেলেছেন, এক বছরের কম সময় পর প্রথম শ্রেণির ক্রিকেটে অভিষেক, ২০১৪ সাল থেকে খেলেন ক্যারিবিয়ান প্রিমিয়ার লিগে (সিপিএলে)।

তবে জাতীয় দলে ডাক পেতে আকিলকে অপেক্ষা করতে হয়েছে অনেকটা সময়। সুযোগটা আসে ২০২১ সালে। করোনাভাইরাসের ওই সময়ে বেশ কয়েকজন সিনিয়র ক্রিকেটার বাংলাদেশ সফর থেকে নিজেকে সরিয়ে নেন, ডাক পড়ে আকিলের। ‘সিদ্ধান্ত নিই, সামনে যদি তারা আমাকে বাদ দিতে চায়, তাহলে কাজটি অনেক কঠিন করে তুলব’—অভিষেকের দিকে পেছন ফিরে বলেন আকিল।
