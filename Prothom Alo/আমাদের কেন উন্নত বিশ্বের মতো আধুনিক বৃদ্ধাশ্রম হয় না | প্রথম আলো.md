ধনী পরিবারের বাবা-মায়েদের জন্যও কিছু ভালো বৃদ্ধাশ্রম আছে। সেখানে সুযোগ-সুবিধা বেশি, কিন্তু একাকিত্বটা একই রকম। বৃদ্ধাশ্রমগুলোয় হয়তো গল্প করার মতো, মনের কষ্ট ভাগাভাগি করার মতো সমব্যথী আছেন, কিন্তু সন্তানের স্নেহ ও ভালোবাসা নেই। সন্তানের সময় নেই কথা বলার, খাইয়ে দেওয়ার, মায়ের কোলে মাথা রাখার, মা-বাবাকে নিয়ে বেড়াতে যাওয়ার।

আমরা অদ্ভুত এক স্বার্থপরতায় আচ্ছন্ন হয়ে আছি। যত দিন মা-বাবা কর্মক্ষম থাকেন, যত দিন তাঁদের কাছে অর্থকড়ি, সহায়-সম্পত্তি থাকে, যত দিন তাঁরা আমাদের কিছু দিতে পারেন, তত দিনই যেন ভালোবাসা চলমান। খুব অপ্রিয় হলেও সত্যি কথা।

কয়েক বছর আগে প্রথম আলোতে একটা ফিচারে এই একই ছবি উঠে এসেছিল। ফিচারটি পড়ে বহুদিন মনটা অসাড় হয়ে ছিল। লেখক লিখেছেন, বারান্দায় প্রথম পা ফেলতেই তিনি শিউরে উঠেছিলেন। পুরো শরীর যেন অসাড় হয়ে যাচ্ছিল বারবার। মনে হচ্ছিল, এ তিনি কোথায় এসেছেন? মলিন, অথচ আয়নার মতো চকচকে ত্বক, বিবর্ণ ধূসর চোখের এসব মানুষ মুখে একটা অভিমানে ভরা হাসি নিয়ে তাকিয়ে আছেন। কারও মুখে কোনো কথা ছিল না। সেখানেই এ মায়ের সঙ্গে দেখা হয়েছিল তার। কান্নাভেজা চোখ নিয়ে ফ্যালফ্যাল করে তাকিয়ে ছিলেন সেই মা। কিন্তু মুখে কোনো কথা নেই।

কেয়ারটেকার জানিয়েছিলেন, তিনি কথা বলতে পারেন না। সাত বছর আগে তাঁর ছেলেরা এখানে রেখে গেছেন, আজও নিতে আসেননি। তাঁর সন্তানেরা কোথায় আছেন, আমরা তা-ও জানি না। সন্তানদের জন্য কাঁদতে কাঁদতে তার চোখ এখন অন্ধ হওয়ার পথে ছিল। আজ এত বছর সেই মায়ের কথা আবার মনে হলো। সন্তান হিসেবে নিজেকে নিষ্ঠুর মনে হচ্ছে, মা হিসেবে নিজেকে আরও অসহায় মনে হচ্ছে।
