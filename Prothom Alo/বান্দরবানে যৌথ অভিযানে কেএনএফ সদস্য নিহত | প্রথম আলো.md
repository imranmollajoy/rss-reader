থানচি উপজেলা স্বাস্থ্য ও পরিবার পরিকল্পনা কর্মকর্তা ওয়াহিদুজ্জামান মুরাদ বলেন, হাসপাতালে একটি অজ্ঞাতপরিচয় লাশ নিয়ে আসা হয়েছে। বয়স আনুমানিক ৩০ বছর। লাশের মুখে গুলির আঘাতের চিহ্ন দেখা গেছে। আহত দুজনকে বান্দরবান সদর হাসপাতালে পাঠানো হয়েছে। তাঁরা হলেন সিমপ্লাংপিপাড়ার বৈথন সাং বম (১৭) এবং শেরকরপাড়ার লাল হোম রুয়াত বম (৩০)।

জানতে চাইলে বান্দরবানের অতিরিক্ত পুলিশ সুপার হোসাইন মো. রায়হান কাজেমী বলেন, তাজিংডং পাহাড় ও সিমপ্লাংপিপাড়া এলাকায় যৌথ অভিযান পরিচালনা করা হচ্ছে। অভিযানে কেএনএফের পোশাক পরা একজনের লাশ পাওয়া গেছে। সেখানে মাইন বিস্ফোরণে দুজন পোর্টার (মালামাল বহনকারী শ্রমিক) আহত হয়েছেন।
