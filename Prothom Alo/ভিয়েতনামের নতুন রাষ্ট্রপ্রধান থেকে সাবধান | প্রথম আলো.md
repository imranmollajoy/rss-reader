৬৬ বছর বয়সী লাম ১৯৭৯ সালে জননিরাপত্তা মন্ত্রণালয়ে যোগ দিয়েছিলেন। তিনি ২০১৬ সালের এপ্রিলে মন্ত্রী পদে উন্নীত হন। তখন থেকেই তাঁর নজরদারিতে এজেন্সিটি ক্রমাগতভাবে ভিয়েতনামের নাগরিক সমাজের ওপর দমন-পীড়ন বাড়াতে থাকে।

সেই দমন-পীড়নের তালিকাটি বেশ দীর্ঘ। লাম জননিরাপত্তা বিভাগের প্রধান হিসেবে দায়িত্ব নেওয়ার কয়েক দিন পরই ভিয়েতনাম তার ইতিহাসের সবচেয়ে খারাপ পরিবেশগত বিপর্যয়ের মুখে পড়েছিল।

একটি বিষাক্ত পদার্থ পানিতে ছড়িয়ে পড়ে স্থানীয় মৎস্যজীবী সম্প্রদায়গুলোকে ধ্বংস করে দিয়েছিল। এর প্রতিক্রিয়া হিসেবে ভুক্তভোগীদের পক্ষে প্রতিবাদ করা কর্মীদের ভয় দেখানো, তাঁদের ওপর হামলা চালানো, তাঁদের গ্রেপ্তার ও কারারুদ্ধ করার জন্য একটি ভয়ংকর পুলিশি অভিযান চালানো হয়েছিল।

 লাম মন্ত্রী হিসেবে দায়িত্ব নেওয়ার মাত্র এক মাস পর; অর্থাৎ ২০১৬ সালের মে মাসে হ্যানয়ে ওই সময়ের মার্কিন প্রেসিডেন্ট বারাক ওবামা সফর করেছিলেন। ওই সময় অধিকারকর্মীরা ওবামার সঙ্গে দেখা করতে চেয়েছিলেন।

কিন্তু লামের অধীন নিরাপত্তা বাহিনী তাঁদের ওবামার সঙ্গে দেখা করতে দেয়নি। এর দুই বছর পর ২০১৮ সালে লামের নিরাপত্তা বাহিনী সাইবার নিরাপত্তাসংক্রান্ত অত্যন্ত বিতর্কিত ও বাক্‌স্বাধীনতা খর্বকারী একটি আইনকে অস্ত্র হিসেবে বেছে নেয়। এই আইনের বিরোধিতাকারীদের ওপর নির্মম অত্যাচার করা হয়।
