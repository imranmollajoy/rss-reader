এ সময় আ জ ম নাছির মেয়রের উদ্দেশে বলেন, ‘আমি নেত্রীর নির্দেশনা অনুসারে করছি। আপনি তো এত দিন সভায় আসেননি। কেন্দ্র থেকে জুলাইয়ের মধ্যে তৃণমূলের কমিটি শেষ করতে বলা হয়েছে।’ এই বক্তব্যের পর দুজন বিতণ্ডায় জড়িয়ে পড়েন। পরে অন্য নেতারা তাতে হস্তক্ষেপ করেন। এ ঘটনার পর নতুন করে সংকট দেখা দিয়েছে। সভায় উপস্থিত বেশ কিছু নেতা রেজাউল করিমের বক্তব্যকে সমর্থন করেছেন। আবার অনেকে সম্মেলন করার পক্ষে মত দেন।

নতুন করে সংকটের বিষয়ে জানতে চাইলে আ জ ম নাছির উদ্দীন বলেন, আগেও সম্মেলনকে বানচাল করার চেষ্টা করা হয়েছে। এখন নতুন করে ষড়যন্ত্র করা হচ্ছে। কিন্তু যেকোনো মূল্যে কেন্দ্রীয় সিদ্ধান্ত অনুযায়ী তৃণমূলের সম্মেলন করা হবে। ২৫ জুন পর্যায়ক্রমে ইউনিট, ওয়ার্ড ও থানা সম্মেলনের তারিখ ঘোষণা করা হবে। যথাসময়ে সম্মেলন হবে।

সম্মেলন বিষয়ে যুগ্ম সম্পাদক রেজাউল করিম চৌধুরী বলেন, ‘আমরা তো সম্মেলনের বিপক্ষে নই। আমি কিছু সাংগঠনিক প্রশ্ন তুলেছি। সম্মেলন অবশ্যই হবে। কিন্তু কমিটিতে যোগ্য নেতৃত্বের কথা বলেছি।

সাবেক ছাত্রলীগ, যুবলীগ, স্বেচ্ছাসেবক লীগের নেতাদের স্থান দিতে বলেছি। আর সদস্যসংখ্যা বাড়াতে বলেছি। এখানে কোনো ষড়যন্ত্র নেই। যেন একপক্ষীয় কোনো কমিটি না হয়।’
