এর আগে গত সোমবার প্রথম আলোয় ‘পার্বতীপুরে ঋণের ভয়ংকর ফাঁদ’ শিরোনামে একটি প্রতিবেদন প্রকাশিত হয়। এ সংবাদের পরিপ্রেক্ষিতে আদালত ওই আদেশ দেন। আদেশে আগামী এক মাসের মধ্যে সরেজমিনে তদন্ত এবং ঘটনার সঙ্গে সংশ্লিষ্ট ব্যক্তিদের চিহ্নিত করে আইনানুগ ব্যবস্থা নিতে পার্বতীপুর মডেল থানার ভারপ্রাপ্ত কর্মকর্তাকে (ওসি) নির্দেশ দেওয়া হয়েছে। একই সঙ্গে প্রয়োজন হলে ঘটনার সঙ্গে সংশ্লিষ্ট আলামত জব্দের নির্দেশ দেওয়া হয়েছে। আগামী ১২ জুলাই তদন্ত প্রতিবেদন দাখিলের তারিখ রেখেছেন আদালত।

বিচারক তাঁর আদেশে উল্লেখ করেন, এই চক্র বিভিন্ন ব্যক্তির কাছ থেকে ফাঁকা চেক ও স্ট্যাম্প নিয়ে প্রতারণা করে দেশের বিভিন্ন জেলায় বিভিন্ন ব্যক্তির নামে মামলা দায়ের করেছে, যা পত্রিকার মাধ্যমে উঠে এসেছে। এই চক্রের সঙ্গে ব্যাংকের ঊর্ধ্বতন কর্মকর্তাও জড়িত। এই চক্র মানুষের সরলতার সুযোগে নানাবিধ অপরাধমূলক কর্মকাণ্ড করে চলেছে। মূলত চক্রের কৃতকর্ম দেশের প্রচলিত আইন অনুযায়ী দণ্ডনীয় অপরাধ।
