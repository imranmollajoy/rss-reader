সমাবেশে আওয়ামী লীগের কেন্দ্রীয় নেতারা খালেদা জিয়ার কারামুক্তির প্রশ্নেও কথা বলেন। এ প্রসঙ্গে আলোচনা সভায় আওয়ামী লীগের সভাপতিমণ্ডলীর সদস্য ও  সাবেক মন্ত্রী মো. আব্দুর রাজ্জাক বলেন, ‘খালেদা জিয়ার মুক্তি আমরা দেব না। দেবেন আদালত। আদালত খালেদা জিয়ার মুক্তি দিলে আমাদের আপত্তি থাকবে না। আন্দোলন করে বা জ্বালাও-পোড়াও করে খালেদা জিয়ার মুক্তি হবে না বলেও হুঁশিয়ারি দেন তিনি।

আদালত ও আইনি প্রক্রিয়া বাদে খালেদা জিয়াকে মুক্তি দেওয়া সম্ভব নয় বলে জানান আওয়ামী লীগের সভাপতিমণ্ডলীর সদস্য কামরুল ইসলাম। তিনি বলেন, খালেদা জিয়ার মুক্তির জন্য হয় আদালতে যেতে হবে, না হয় রাষ্ট্রপতির কাছে যেতে হবে। আন্দোলন করে কোনো লাভ হবে না বলেও মন্তব্য করেন তিনি।

খালেদা জিয়ার মুক্তির বিষয়ে প্রায় একই ধরনের বক্তব্য দেন আওয়ামী লীগের সভাপতিমণ্ডলীর সদস্য মোফাজ্জল হোসেন চৌধুরী, দলের যুগ্ম সাধারণ সম্পাদক মাহবুব উল আলম হানিফ ও আ ফ ম বাহাউদ্দিন নাছিমসহ অন্য কেন্দ্রীয় নেতারা।

ঢাকা মহানগর দক্ষিণ আওয়ামী লীগের সভাপতি আবু আহমদ মান্নাফির সভাপতিত্বে আলোচনা সভায় আরও বক্তব্য দেন ঢাকা দক্ষিণ সিটি করপোরেশনের সাবেক মেয়র মোহাম্মদ সাঈদ খোকন, ঢাকা মহানগর দক্ষিণ আওয়ামী লীগের সাধারণ সম্পাদক হুমায়ুন কবির প্রমুখ।
