ধাপ সুলতানগঞ্জ হাটে খামারের একটি গরু ১ লাখ ৫৫ হাজার টাকায় বিক্রি করেন বগুড়া সদর উপজেলার নামুজা গ্রামের খামারি তোতা মিঞা। তিনি বলেন, গত বছর এই আকারের গরু বিক্রি হয়েছে পৌনে দুই লাখ টাকায়। গত বছরের তুলনায় ২০ হাজার টাকা কম পেয়েছেন।

দেড় লাখ টাকায় একটি ষাঁড় বিক্রি করে লোকসানের কথা জানান নওগাঁর বদলগাছী উপজেলার খামারি বিল্লাল হোসেন। তিনি বলেন, এ গরু পুষতে ১ লাখ ৭০ হাজার টাকা খরচ হয়েছে, বিক্রি হয়েছে দেড় লাখ টাকায়। লাভ দুরে থাক, ২০ হাজার টাকা লোকসান দিতে হয়েছে।

গরুর বাজার মন্দায় বিক্রেতাদের মন খারাপ হলেও খুশি ক্রেতারা। দুপচাঁচিয়া সদরের জয়পুরপাড়ার ক্রেতা আবদুল মান্নান হাটে ৭৭ হাজার টাকায় একটি ষাঁড় কিনতে পেরে খুশি। তিনি বলেন, গত বছর এ আকারের গরু কিনতে হয়েছে ৯০ হাজার টাকায়। গত বছরের তুলনায় দাম কম। একই কথা জানান দুপচাঁচিয়ার সিংড়া বেলহতি গ্রামের আক্কেস আলী ও হাট সাজাপুর এলাকার রুহুল আমিন।
