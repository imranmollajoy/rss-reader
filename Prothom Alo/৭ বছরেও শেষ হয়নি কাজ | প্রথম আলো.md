মোক্তারের চর এলাকার হৃদয় হোসেন নড়িয়া সরকারি কলেজে পড়ালেখা করে। সে বলে, কলেজের ক্লাস ও প্রাইভেট পড়া মিলে দিনে ছয়-সাতবার উপজেলা সদরে আসা-যাওয়া করতে হয়। ছয় মাস ধরে নৌকায় নদী পারাপার হচ্ছে তারা। বই-খাতা ভিজে যাওয়ার ভয় থাকে। বর্ষা মৌসুমে নদীতে আরও স্রোত বেড়ে যাবে। তখন দুর্ভোগ আর ঝুঁকি আরও বাড়বে।

নড়িয়ার রাজনগর এলাকার লিয়াকত হোসেন একটি বেসরকারি সংস্থায় কাজ করেন। প্রতিদিন তিনি পাঁচ-ছয়বার উপজেলা সদরে যাতায়াত করেন। লিয়াকত বলেন, ‘পুরোনো সেতুটি দিয়ে আমার মোটরসাইকেল নিয়ে যাতায়াত করতাম। নতুন সেতু নির্মাণ না করেই পুরোনো সেতুটি ভেঙে ফেলায় আমরা দুর্ভোগে পড়েছি। প্রতিদিন নৌকায় করে পারাপার হতে আমাদের ভয় লাগে। নিরুপায় হয়েই তা করতে হচ্ছে।’

এ পথ দিয়ে চলাচলকারী ব্যক্তিরা বলেন, নড়িয়া উপজেলা সদর থেকে জাজিরা হয়ে ঢাকা যাওয়ার প্রধান সড়কপথ এটি। পদ্মা সেতু চালু হওয়ার পর এ পথে মানুষের যাতায়াত বেড়েছে। কিন্তু কীর্তিনাশা নদী দিয়ে কোনো যানবাহন পারাপার হতে পারছে না। নড়িয়ার বিভিন্ন এলাকার মানুষকে পদ্মা সেতু ব্যবহার করে ঢাকায় যাতায়াত করতে হলে জেলা শহরের প্রেমতলা হয়ে অন্তত ১৫ কিলোমিটার পথ ঘুরে চলতে হচ্ছে।

নতুন সেতু নির্মাণ করার কারণে পুরোনো সেতুটি গত বছরের ডিসেম্বর মাসে ভেঙে ফেলতে হয়েছে। পুরোনো সেতু দিয়ে হেঁটে বা মোটরসাইকেল নিয়ে মানুষ যাতায়াত করত। এখন ওই পথে চলাচলকারী যাত্রীদের পারাপার করার জন্য এলজিইডি দুটি ট্রলার দিয়েছে। এ ছাড়া স্থানীয়ভাবে আরও দুটি ট্রলার দিয়ে যাত্রী ও মোটরসাইকেল পারাপার করা হচ্ছে। নড়িয়া উপজেলা সদরে কলেজ, দুটি উচ্চবিদ্যালয়, চারটি প্রাথমিক বিদ্যালয়ের শিক্ষার্থীরাও নদী পারাপার হচ্ছে প্রতিদিন।
