একটা সময় দেশের বাইরে এলে যা কিছু দেখতাম, মুগ্ধ হতাম। আফসোস করতাম, দেশে এমন সুবিধা যদি থাকত! আজকাল খুব একটা আফসোস করতে হয় না। কারণ, বিদেশের প্রায় সব সুবিধাই এখন আমরা দেশে বসে উপভোগ করি। তারপরও একটা আফসোস খুব হয়।

যখন দেশের বাইরে পেমেন্ট করতে যাই, মনটা খারাপ হয়ে যায়। যত বড় অঙ্ক হোক, যেখানে খুশি হোক; ওসব দেশে ডিজিটাল পেমেন্ট করা যাচ্ছে। কিন্তু আমরা কি এখনো এই ডিজিটাল পেমেন্টকে এতটা সর্বজনীন করে তুলতে পেরেছি? পারিনি। আর সেটা খুব দ্রুত করতে না পারলে আমরা আমাদের কাঙ্ক্ষিত ক্যাশলেস সমাজের দিকে ছুটতে পারব না।

এবার ঈদুল আজহার আগের তিন-চার দিনে শুধু নগদ মোবাইল আর্থিক সেবার মাধ্যমে গড়ে দুই হাজার কোটি টাকার ওপরে লেনদেন হতে দেখেছি। গরুর টাকার লেনদেনও হয়েছে ঢের। বাজারে আরও কয়েকটি বড় মোবাইল ব্যাংকিং প্রতিষ্ঠান আছে।
