নির্মল মণ্ডল বলেন, ‘আমি কৃষক পরিবারের সন্তান। অভাবের সংসার হওয়ায় কর্মকারের কাজ শুরু করি। ৪০ বছর ধরে দিন-রাত এক করে আগুনে লোহা পুড়ে যাচ্ছি। বছরের যে সময়ে কোরবানির ঈদ হয়, তার দুই মাস আগে থেকে আমাদের ব্যস্ততা শুরু হয়। এ ছাড়া ধান, পাট ও রবিশস্য মৌসুমে কাস্তে, কোদাল, লাঙল, কুড়াল তৈরির কাজ করি। এ দোকানের আয় দিয়ে সন্তানদের বিয়ে দিয়েছি, সংসার চালাচ্ছি।’

ওই বাজারের আরেক ব্যবসায়ী গোবিন্দ বালার বয়স ৫৫ বছর। কিশোর বয়স থেকে কর্মকার পেশায় আছেন। ১৫ বছর ধরে কাজিরহাট বাজারে কর্মকারের দোকান চালান। গোবিন্দ বালা বলেন, তাঁর বাড়ি মাদারীপুরের মোস্তফাপুর এলাকায়। ২৫ বছর পর্যন্ত এলাকায় কর্মকারের দোকান চালিয়েছেন। কাজিরহাটে লোহার তৈরি এসব সামগ্রীর চাহিদা ভালো থাকায় এখানে ১৫ বছর আগে দোকান দেন। ঈদুল আজহার সময় আয় একটু ভালো হয়।
