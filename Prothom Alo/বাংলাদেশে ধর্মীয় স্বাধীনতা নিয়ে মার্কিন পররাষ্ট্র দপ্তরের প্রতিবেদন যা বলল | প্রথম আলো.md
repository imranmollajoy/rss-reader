**ধর্মীয় কর্মকাণ্ডে নিয়ন্ত্রণ, সংখ্যালঘুদের প্রতি ‘বৈষম্য’ ও অন্যান্য**

জাতীয় মসজিদ বায়তুল মোকাররমসহ হাজার হাজার মসজিদ ইসলামিক ফাউন্ডেশনের আওতায় পরিচালিত হয়। এ ফাউন্ডেশন ধর্ম মন্ত্রণালয়ের অধীন। এসব মসজিদের ইমাম ও কর্মীর বেতন হয় সরকারি অর্থায়নে। ইসলামিক ফাউন্ডেশন এসব মসজিদের দেখভাল করে না; তা করে পরিচালনা কমিটিগুলো। এসব কমিটির নিয়ন্ত্রণে থাকেন ক্ষমতাসীন দলের স্থানীয় নেতা-কর্মী ও প্রশাসকেরা।

মসজিদের ইমামদের নিয়োগ ও অপসারণে থাকে সরকারের নিয়ন্ত্রণ। দেশজুড়ে ইমামদের খুতবা প্রদানের বিষয়েও নির্দেশনা দিয়ে থাকে সরকার। ধর্মীয় নেতারা বলেছেন, সব মসজিদের ইমামই সাধারণত সরকারি নীতির সঙ্গে সাংঘর্ষিক খুতবা এড়িয়ে চলেন।

গত জুনে এক সংবাদ সম্মেলনে হিন্দু বৌদ্ধ খ্রিস্টান ঐক্য পরিষদ অভিযোগ করে, প্রস্তাবিত জাতীয় বাজেটে ধর্মীয় সংখ্যালঘু সম্প্রদায়ের জন্য যে বরাদ্দ, তা তাদের প্রতি ‘অসম্মান, অবহেলা ও বৈষম্যের’ পরিষ্কার প্রমাণ। কেননা, ধর্মীয় খাতে বরাদ্দের বড় অংশ যাচ্ছে ইসলামিক ফাউন্ডেশনে। এক বিবৃতিতে এই পরিষদের সাধারণ সম্পাদক বলেন, ধর্মীয় সংখ্যালঘু সম্প্রদায়ের কল্যাণে বরাদ্দ ধর্ম মন্ত্রণালয়ের বাজেটের মাত্র ৬ দশমিক ৪ শতাংশ।
