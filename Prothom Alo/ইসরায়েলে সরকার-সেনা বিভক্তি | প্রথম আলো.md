**নেতানিয়াহুর জন্য ‘চ্যালেঞ্জ’**

ইসরায়েলের রাজনৈতিক বিশ্লেষক আকিভা এলদার বলেন, হামাসকে পুরোপুরি পরাজিত করার নেতানিয়াহুর মতবাদ দুর্বল করে দিয়েছে হাগারির মন্তব্য। তিনি বলেন, ‘নেতানিয়াহুকে চ্যালেঞ্জ করছেন হাগারি এবং বলছেন, আপনি ঘোরের মধ্যে রয়েছেন।’

গাজা যুদ্ধ নিয়ে নেতানিয়াহুর সঙ্গে এ ধরনের বিরোধ নতুন কিছু নয়। যুক্তরাষ্ট্রের প্রেসিডেন্ট জো বাইডেনের দেওয়া যুদ্ধবিরতি প্রস্তাব এবং গাজায় যুদ্ধপরবর্তী পরিকল্পনা নিয়ে তাঁর যুদ্ধকালীন মন্ত্রিসভা থেকে সরে দাঁড়ান বেনি গানৎজ।

মধ্যপন্থী রাজনীতিক হিসেবে পরিচিত গানৎজ দেশটির সাবেক প্রতিরক্ষামন্ত্রী ও সেনাপ্রধান হিসেবে দায়িত্ব পালন করেছেন। পদত্যাগের কারণ হিসেবে তিনি বলেন, নেতানিয়াহু ইসরায়েলের ‘প্রকৃত বিজয় অর্জনের পথে’ বাধা হয়ে দাঁড়িয়েছেন।

এ ছাড়া ত্রাণ সরবরাহ বাড়াতে চলতি সপ্তাহে গাজার রাফার একটি সড়কে প্রতিদিন নির্দিষ্ট সময়ের জন্য ‘কৌশলগত অস্ত্রবিরতি’ পালনের ঘোষণা দেয় ইসরায়েলের সামরিক বাহিনী। তবে সামরিক নেতৃত্বের এমন সিদ্ধান্তে অসন্তোষ প্রকাশ করেন নেতানিয়াহু।

ইসরায়েলের অবসরপ্রাপ্ত জেনারেল ইসরায়েল জিভ বলেন, গাজা যুদ্ধ নিয়ে নেতানিয়াহু এবং ইসরায়েলের সামরিক নেতৃত্বের মধ্যে সম্পর্ক বর্তমানে যেকোনো সময়ের চেয়ে তলানিতে রয়েছে।
