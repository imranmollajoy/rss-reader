দক্ষিণ আফ্রিকা-নেপালের ম্যাচে প্রোটিয়াদের জয়ে বাংলাদেশ দলের সুপার এইটে ওঠার সমীকরণ সহজ হয়ে গেল। একসময় মনে হচ্ছিল, নেপালের জয় মোটামুটি নিশ্চিত। সেটি হলে বাংলাদেশকে সুপার এইটে যেতে নেপালকে আগামীকালের ম্যাচে হারাতেই হতো।

তবে এখন নেট রান রেটে বাংলাদেশের যে অবস্থান, তাতে নেপালের বিপক্ষে হারলেও নাজমুলদের সুপার এইটে যাওয়ার যথেষ্ট সম্ভাবনা থাকবে। রান রেটের প্রসঙ্গটা আনলাম একাডেমিক কারণে। কোনোভাবেই চাইব না, বাংলাদেশ দলের চিন্তাভাবনায় রান রেটের ব্যাপারটা আসুক। আমার বিশ্বাস, নেপালকে হারিয়ে পূর্ণ আত্মবিশ্বাস নিয়েই পরবর্তী রাউন্ডে যেতে চাইবে বাংলাদেশ।

বিশ্বকাপে যে কটি সহযোগী সদস্যদেশের ‘সারপ্রাইজ প্যাকেজ’ হওয়ার সম্ভাবনা দেখেছিলাম, তাদের মধ্যে নেপাল অন্যতম। মাঠের খেলায়ও তারা সেই ছাপ রাখতে পেরেছে। গতকাল দক্ষিণ আফ্রিকার ম্যাচটা তার আরেকটি প্রমাণ। এখন পর্যন্ত যতগুলো ম্যাচ দলটা খেলেছে, এর মধ্যে সেরা পারফরম্যান্স এসেছে দক্ষিণ আফ্রিকার বিপক্ষেই।
