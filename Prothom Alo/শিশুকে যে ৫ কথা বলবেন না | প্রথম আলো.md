বাংলাদেশের শিশুদের এই কথা সম্ভবত সবচেয়ে বেশি শুনতে হয়। ভাইবোনের চেহারা বা স্বভাবে মিল না থাকলে কিংবা শিশুর কোনো আচরণ পছন্দ না হলেই মা–বাবা বলে বসেন, তুমি তো আমাদের সন্তান নয়। তোমাকে কুড়িয়ে এনেছিলাম। কিংবা হাসপাতাল থেকে নিয়ে এসেছিলাম। মা–বাবা হয়তো ভাবেন এটা বললে শিশু ভয় পাবে, ফলে তাদের মনমতো কাজ করবে। কিন্তু ছোট্ট শিশুর মনে এই কথার ভয়ংকর প্রভাব পড়তে পারে। ১১ বছর বয়স পর্যন্ত একটি শিশুর আনুষ্ঠানিক চিন্তার প্রক্রিয়া বা ‘ফরমাল থট’ তৈরি হয় না। কথার যে অন্য অর্থ থাকতে পারে, সেটা সে বোঝে না। ফলে মা–বাবা যখন বলছেন, তোমাকে কুড়িয়ে এনেছি, তখন সেটাকেই সত্যি ভেবে নিচ্ছে শিশু। সে মনে করতে থাকে, আমি তো এই পরিবারের কেউ নয়, এ জন্য আমি আলাদা। এ জন্য আমাকে কম ভালোবাসে, এ জন্য আমাকে বকা দেয়, রাগ করে।

এ থেকে তার ভেতর তৈরি হতে পারে হতাশা বা বিষণ্নতা। তার মানসিক গঠন হয়ে পড়তে পারে ভঙ্গুর। যেহেতু সে ছোট, তাই মনের এই অবস্থার সঙ্গে যুদ্ধ করে সে পেরে ওঠে না। মনের ভেতর কষ্ট চেপে বড় হতে থাকে। একটা সময় গিয়ে হয়তো বুঝতে পারে যে এগুলো সব মজা করে বলা। কিন্তু তত দিনে তার ভেতরে জন্ম নিয়েছে হীনম্মন্যতা, হতাশা। নেতিবাচক যে মনোভাব তার ভেতর গেঁড়ে বসেছে, সেটা সহজে দূর হতে চায় না। দিনশেষে দেখা যায়, নানা ধরনের মানসিক জটিলতা নিয়ে শিশুটি বেড়ে উঠছে।
