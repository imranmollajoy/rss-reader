শেখ হাসিনা বলেন, ‘পৃথিবীতে যত শান্তি চুক্তি হয়েছে বের করেন! শান্তি চুক্তি হয়েছে কয়টা অস্ত্রধারী আত্মসমর্পণ করেছে? আমি পার্বত্য চট্টগ্রামে শুধু শান্তি চুক্তিই করিনি, ১ হাজার ৮০০ জন অস্ত্রধারী ক্যাডার আমার কাছে অস্ত্র সারেন্ডার করেছে। আমি তাদের সবাইকে সামাজিক ও আর্থিকভাবে পুনর্বাসন করেছি। ৬৪ হাজার শরণার্থী ভারত থেকে ফিরিয়ে এনে প্রতিষ্ঠিত করেছি।’

নোবেল পুরস্কার নিয়ে তাঁর কোনো ঈর্ষা নেই জানিয়ে সরকারপ্রধান বলেন, ‘শেখ হাসিনা কারও সঙ্গে জেলাসি করে না। শেখ হাসিনা ফাদার অব নেশনের মেয়ে। বঙ্গবন্ধু শেখ মুজিবের মেয়ে। অন্তত এই জায়গাটায় কেউ আসতে পারবে না। সেটাই আমার গর্ব। প্রধানমন্ত্রী এটা তো সাময়িক ব্যাপার। ওনার (ইউনূস) সঙ্গে আমার জেলাসির কী আছে।’

সংবাদ সম্মেলন মঞ্চে প্রধানমন্ত্রীর এক পাশে ছিলেন দলের সাধারণ সম্পাদক ওবায়দুল কাদের, সভাপতিমণ্ডলীর সদস্য কাজী জাফর উল্যাহ ও পররাষ্ট্রমন্ত্রী হাছান মাহমুদ। অন্য পাশে ছিলেন সংসদের উপনেতা মতিয়া চৌধুরী, সভাপতিমণ্ডলীর সদস্য শেখ ফজলুল করিম সেলিম, প্রধানমন্ত্রীর বেসরকারি শিল্প ও বিনিয়োগ উপদেষ্টা সালমান এফ রহমান।
