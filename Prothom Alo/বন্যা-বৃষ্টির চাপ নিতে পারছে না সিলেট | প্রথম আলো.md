জেলা প্রশাসক শেখ রাসেল হাসান গতকাল বিকেলে বলেন, পরিস্থিতি মোকাবিলায় পর্যাপ্ত আশ্রয়কেন্দ্র চালু করা হয়েছে। প্রচুর ত্রাণ মজুত থাকলেও জলযানের সংকটে পৌঁছাতে সমস্যা হচ্ছে। তবে স্থানীয় প্রশাসন ও জনপ্রতিনিধিদের মাধ্যমে সবখানেই ত্রাণ ও বিশুদ্ধ খাওয়ার পানি পৌঁছে দেওয়ার চেষ্টা চলছে।

গতকাল সকাল ৮টা থেকে সাড়ে ১০টা পর্যন্ত সিলেট নগরের বন্যাকবলিত বিভিন্ন এলাকা ঘুরে দেখা গেছে, উপশহর, যতরপুর, তালতলা, জামতলা, ছড়ারপাড়, কামালগড়, মাছিমপুর, ঘাসিটুলা, শামীমাবাদ এলাকাসহ নিচু এলাকার অনেক বাসিন্দা ঘর ছেড়ে পরিচিতজন কিংবা আশ্রয়কেন্দ্রের উদ্দেশে যাচ্ছে। অনেকে ঘরে কয়েক স্তরে ইট ফেলে সেখানে খাট তুলে কোনোরকমে আছে।

সিলেটের বন্যা পরিস্থিতি প্রধানমন্ত্রী শেখ হাসিনা পর্যবেক্ষণ করছেন এবং নিয়মিত খোঁজখবর রাখছেন বলে জানিয়েছেন দুর্যোগ ব্যবস্থাপনা ও ত্রাণ প্রতিমন্ত্রী মো. মহিববুর রহমান। গতকাল বেলা তিনটার দিকে নগরের মীরাবাজার এলাকার কিশোরী মোহন (বালক) সরকারি প্রাথমিক বিদ্যালয় আশ্রয়কেন্দ্রে বন্যার্তদের ত্রাণসহায়তা দিতে গিয়ে তিনি এ কথা বলেন।
