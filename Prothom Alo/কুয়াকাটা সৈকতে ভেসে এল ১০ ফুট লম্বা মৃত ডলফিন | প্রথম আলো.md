পটুয়াখালীর কলাপাড়া উপজেলার কুয়াকাটা সমুদ্রসৈকতে ১০ ফুট লম্বা মৃত ডলফিন ভেসে এসেছে। আজ শুক্রবার সকালের জোয়ারের পানির সঙ্গে ডলফিনটি ভেসে আসে বলে জানান স্থানীয় লোকজন।

স্থানীয় বাসিন্দা জনি আলমগীর বলেন, কুয়াকাটা সৈকতের জিরো পয়েন্ট-সংলগ্ন পূর্ব পাশে আজ সকালে মৃত ডলফিনটি ভেসে থাকতে দেখা যায়। আজ সকালের জোয়ারের সঙ্গে মৃত ডলফিনটি ভেসে এসেছে। দুই থেকে তিন দিন আগে এটি মারা যেতে পারে বলে ধারণা করা হচ্ছে। মৃত ডলফিনের শরীরে আঘাতের চিহ্ন আছে।

স্থানীয় লোকজনের ভাষ্য, উপজেলার নীলগঞ্জ ইউনিয়নের জালালপুর গ্রামের একটি ডোবায় গতকাল বৃহস্পতিবার বিকেলে পাওয়া যায় বোতলনোজ প্রজাতির একটি জীবিত ডলফিন। জোয়ারের পানিতে ভেসে ডলফিনটি ডোবায় আটকা পড়ে। উপকূলের স্বেচ্ছাসেবী প্রাণিকল্যাণ ও পরিবেশবাদী সংগঠন অ্যানিমেল লাভার অব পটুয়াখালীর কলাপাড়া টিমের সদস্যরা স্থানীয় লোকজনের সহায়তায় ডলফিনটি উদ্ধার করেন। পরে গতকাল বিকেলে পাঁচটার দিকে বঙ্গোপসাগরের মোহনায় ডলফিনটিকে অবমুক্ত করা হয়। আজ সকালে বোতলনোজ প্রজাতির মৃত ডলফিনটি কুয়াকাটা সৈকতে ভেসে এল।
