এবারের কোপা আমেরিকায় ব্রাজিল আছে ‘ডি’ গ্রুপে। চার দলের গ্রুপে অন্য তিনটি দল কোস্টারিকা, প্যারাগুয়ে ও কলম্বিয়া। ব্রাজিল নিজেদের প্রথম ম্যাচে কোস্টারিকার সঙ্গে গোলশূন্য ড্র করলেও প্যারাগুয়েকে ২–১ ব্যবধানে হারিয়ে ৩ পয়েন্ট তুলে নিয়েছে কলম্বিয়া। প্রতিটি গ্রুপ থেকে শীর্ষ দুটি দল কোয়ার্টার ফাইনালে খেলার সুযোগ পাবে। এ মুহূর্তে ১ পয়েন্ট নিয়ে দ্বিতীয় স্থানে ব্রাজিলের জন্য পরের দুই ম্যাচ থেকে একাধিক পয়েন্ট তোলা জরুরি হয়ে উঠেছে।

প্যারাগুয়ের বিপক্ষে মাঠে নামার আগে দলের প্রস্তুতি শেষে সংবাদমাধ্যমের সঙ্গে কথা বলেন ব্রাজিল কোচ দরিভাল। কোস্টারিকার ম্যাচের ফলের প্রসঙ্গ টেনে দল ঠিক পথে এগোচ্ছে বলে দাবি করেন ৬২ বছর বয়সী এই কোচ, ‘এটা স্বাভাবিক যে সর্বশেষ ম্যাচে সবাই একটু ভিন্ন ফল আশা করেছিল। কিন্তু দল যেভাবে খেলেছে, সেটাও সাধুবাদ জানানোর মতো, বিশেষ করে আমরা প্রতিপক্ষের রক্ষণে যেভাবে খেলেছি। আমরা যা করছি বা অর্জন করছি তা আমার কাছে পরিষ্কার। আমরা কেবল কাজ শুরু করেছি। আমরা ঠিকঠাকভাবেই এগোচ্ছি।’
