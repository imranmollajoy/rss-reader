গতকাল সরেজমিনে দেখা যায়, বগুড়া জেলা কারাগারের তিন দিকেই চলাচলের রাস্তা। একদিকে করতোয়া নদী। পশ্চিমে সীমানাপ্রাচীরের বাইরে জনাকীর্ণ সড়ক। সড়কের আরেক পাশে মাদকদ্রব্য নিয়ন্ত্রণ অধিদপ্তর এবং কয়েক শ গজ অদূরে জেলা পুলিশ, ডিবি ও সিআইডি কার্যালয়। এ ছাড়া কারাগারের উত্তর প্রাচীর ঘেঁষে নাটাইপাড়া সড়কে করতোয়া নদীর ওপর নির্মিত জেল সেতু পারাপার হয়ে রাতবিরাতে মানুষের অবাধ চলাচল। স্থানীয় লোকজন জানান, এই সড়কের কারণেও বিঘ্নিত হয় কারাগারের নিরাপত্তা।

একটি হত্যা মামলায় সম্প্রতি ওই কারাগারে ছিলেন বগুড়া পৌরসভার ১৫ নম্বর ওয়ার্ডের কাউন্সিলর আমিনুল ইসলাম। মাস দেড়েক আগে তিনি জামিনে বেরিয়েছেন। তিনি বলেন, কারাগারের পরিবেশ অত্যন্ত ঘিঞ্জি। একেকটি ওয়ার্ডে শতাধিক বন্দী থাকেন। তাঁদের জন্য শৌচাগার মাত্র দুটি।

বগুড়ার সাবেক এক পুলিশ সুপার বলেন, রাজধানীর হোলি আর্টিজান হামলার অন্যতম আসামি জাহাঙ্গীর আলম ওরফে রাজীব গান্ধী ছাড়াও শতাধিক জঙ্গিকে গ্রেপ্তারের পর বগুড়া কারাগারে রাখা হয়। ২০১৯ সাল পর্যন্ত তাঁরা এই কারাগারেই ছিলেন। অবশ্য এসব জঙ্গির অনেকেই জামিনে বেরিয়ে গেছেন। তবে এখনো বেশ কয়েকজন জঙ্গি বগুড়া কারাগারে আছেন। চার কয়েদি সেলের ছাদ ফুটো করে পালানোর পর জঙ্গিদের অনেককে এখনো এই কারাগারে রাখায় তাদের নিরাপত্তা নিয়ে প্রশ্ন উঠেছে।
