অনুষ্ঠানে সভাপতির বক্তব্যে বাংলাদেশ মহিলা পরিষদের সভাপতি ফওজিয়া মোসলেম বলেন, ‘সুফিয়া কামাল সমতা প্রতিষ্ঠার জন্য লড়াইয়ের যে পথ তৈরি করে গেছেন, নতুন সমাজ তৈরিতে সেই পথ অনুসরণ করতে হবে। পুরুষ নারীর চেয়ে শ্রেষ্ঠ—সমাজের এ ধরনের বদ্ধমূল ধারণা ভাঙতে হবে। এটা ভাঙতে না পারলে সমাজ থেকে নারীর প্রতি সহিংসতা দূর হবে না, বৈষম্য নিরসন হবে না।’

‘গৎবাঁধা লিঙ্গীয় নির্মাণ এবং সুফিয়া কামাল’ শিরোনামে স্মারক বক্তৃতা দেন জাহাঙ্গীরনগর বিশ্ববিদ্যালয়ের নৃবিজ্ঞান বিভাগের অধ্যাপক আইনুন নাহার। তিনি বলেন, ‘সমাজে গৎবাঁধা কিছু চিন্তাভাবনা রয়েছে। যেমন পুরুষ পরিবারের প্রধান, নারীর কাজ  ঘর-সংসার সামলানো, সংসার চলে পুরুষের আয়ে, নারীরা নমনীয় ও মিষ্টভাষী, নারী রাজনীতি বোঝে না, নারীরা নারীর শত্রু ইত্যাদি। সুফিয়া কামাল এই সব গৎবাঁধা লিঙ্গীয় নির্মাণকে চ্যালেঞ্জ করেছেন। তাঁর বহুমাত্রিক সত্তা, সম্পৃক্ততা, লেখালেখি, নারী আন্দোলনের পাশাপাশি অন্তর্ভুক্তিমূলক ও ন্যায়সংগত সমাজ প্রতিষ্ঠার লড়াই নিয়ে আরও অনুসন্ধান ও গবেষণা করে তা বৈশ্বিক পরিসরে নিতে হবে।
