অন্যদিকে পৃথিবীতে সবচেয়ে বেশি ফেসবুকে থাকা দেশগুলোর তালিকায় বাংলাদেশ শীর্ষস্থান অধিকার করে আছে। এই তালিকায় ভারতও আছে। আর আছে ফিলিপাইন।

তো ভারতীয়রা বইও পড়ে, ফেসবুকও করে, কাজেই তারা আসল স্মার্ট। আর আমরা বই পড়ি না, শুধু ফেসবুক করি, তার পরিণতি হলো সারা রাত জেগে থাকা, আর সারা দিন ঝিমানো, আর প্রতিটা কথায় ঝগড়া করা। আমরা হাঁটি না, সাঁতার কাটি না, দৌড়াই না, প্রার্থনা করি না, কারণ এই সব করলে ফেসবুক করব কখন! বৃষ্টি হচ্ছে, স্ট্যাটাস দিতে হবে সবার আগে, ভূমিকম্প হচ্ছে, লিখতে হবে ফেসবুকে, মা মারা যাচ্ছেন, দোয়া চাইতে হবে ফেসবুকে।

স্ক্রিন থেকে চোখ সরাতে পারি না, বই পড়ব কখন? ডেটা কিনতে সব পয়সা চলে যায়, বই কেনার টাকা আসবে কোত্থেকে! আমি তাই একটা নতুন স্লোগান ধরেছি। বই পড়তে হবে না। বই কিনুন। বই কিনে বইয়ের ছবি দিয়ে ফেসবুক পোস্ট দিন। আপনাকে স্মার্ট দেখা যাবে।

জানেন তো, সবচেয়ে সুন্দর মানুষ হলেন তিনি, যাঁর হাতে বই থাকে।

**আনিসুল হক** প্রথম আলোর ব্যবস্থাপনা সম্পাদক ও সাহিত্যিক
