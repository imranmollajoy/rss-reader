কুতুবেরচর গ্রামের কৃষক আবদুল মাজিদের বসতঘরটি ভাঙনকবলিত স্থান থেকে মাত্র পাঁচ–ছয় ফুট দূরে। এখন কী করবেন, জানেন না তিনি। ভাঙনের আশঙ্কা নিয়ে নদের দিকে তাকিয়ে তীরে বসে আছেন তিনি। চোখেমুখে স্পষ্ট চিন্তার ছাপ। নিজের বসতঘরটি ভেঙে গেলে আর যাওয়ার জায়গা নেই বলে জানান তিনি। তাঁর মতে, অঞ্চলটিতে শুকনা মৌসুমে ভাঙন তুলনামূলক কম থাকে। তবে বর্ষা শুরুর সঙ্গে সঙ্গে ভাঙন শুরু হয়। এবার পানি কমার সঙ্গে সঙ্গে তীব্র ভাঙন শুরু হয়। গত দুই সপ্তাহে প্রায় অর্ধশত বসতঘর চোখের সামনে নদে চলে গেছে।

একই গ্রামের খোরশেদ আলম বলেন, ভাঙনের শিকার পরিবারগুলো আত্মীয়স্বজনের বাড়িতে আপাতত আশ্রয় নিচ্ছেন। তাঁদের নানা দুর্ভোগের মধ্যে দিন কাটাতে হচ্ছে। প্রতিবছর এলাকাটিতে ভাঙন দেখা দেয়, কিন্তু স্থায়ীভাবে ভাঙনরোধে ব্যবস্থা নেওয়া হচ্ছে না। তাই প্রতিবছর কয়েক শ মানুষ ঘরহারা হচ্ছেন। তাঁদের দেখার যেন কেউ নেই।
