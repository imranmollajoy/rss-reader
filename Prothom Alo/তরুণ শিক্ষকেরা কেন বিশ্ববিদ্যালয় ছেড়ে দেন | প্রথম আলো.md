প্রস্তাবিত ও বিদ্যমান পেনশনব্যবস্থার তুলনামূলক বিশ্লেষণ বিভিন্ন গণমাধ্যমে এসেছে। বলা হচ্ছে, বর্তমানে কর্মরত শিক্ষকেরা এই কর্মসূচির আওতায় পড়বেন না। কিন্তু শিক্ষকদের প্রতিবাদ যতটুকু না তাঁদের নিজেদের পেনশনের অনিশ্চয়তাকে কেন্দ্র করে, তার চেয়ে বেশি ভবিষ্যতে যঁারা এই শিক্ষকতা পেশায় আসতে চাইবেন, তাঁদের অনিশ্চয়তাকে কেন্দ্র করে। অসন্তোষ থাকার পরও এই প্রত্যয় স্কিম শিক্ষকদের ওপর চাপিয়ে দেওয়া হলে, নতুনেরা তো আগ্রহ হারাবেনই, পুরোনোদেরই নতুন করে চিন্তা করার সম্ভাবনা থাকে।

বর্তমান ব্যবস্থাতেই, নানা কারণে, অনেক শিক্ষক বিশ্ববিদ্যালয়ের চাকরি ছেড়ে দিচ্ছেন। আমার নিজের ইনস্টিটিউটে, তুলনামূলকভাবে নতুন বিষয়, সফটওয়্যার প্রকৌশলের প্রথম ব্যাচের চারজন শিক্ষার্থী পরবর্তীকালে আমাদের সহকর্মী হিসেবে যোগদান করেন। তাঁদের দুজন যুক্তরাষ্ট্র ও যুক্তরাজ্য থেকে পিএইচডি সম্পন্ন করেন।

ঢাকা বিশ্ববিদ্যালয়ের চাকরি ছেড়ে এখন তাঁরা সেখানকারই দুই বিশ্ববিদ্যালয়ের শিক্ষক। বাকি দুজনের পিএইচডি চলমান। এমন না যে তাঁরা দেশে ফিরে বিশ্ববিদ্যালয়ে যোগদান করতে চান না। চান, কিন্তু ওই যে বললাম, বিশ্ববিদ্যালয়ের শিক্ষকেরাও রক্ত-মাংসের মানুষ, জীবন নিয়ে, ভবিষ্যৎ নিয়ে তাঁদেরও হিসাব-নিকাশ আছে, একটি রাষ্ট্র তার শিক্ষকদের সঙ্গে কী আচরণ করছে, সে ব্যাপারে তাঁদের পর্যবেক্ষণ আছে।
