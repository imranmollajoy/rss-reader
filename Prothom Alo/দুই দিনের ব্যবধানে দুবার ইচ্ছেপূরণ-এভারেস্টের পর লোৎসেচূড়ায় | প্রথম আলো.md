২০ মে রাত সাড়ে নয়টা। আকাশে থালার মতো চাঁদ। কাল বুদ্ধপূর্ণিমা। চাঁদের রুপালি আলোয় চকচক করছে বরফ আর তুষার। ধড়াচূড়া (পর্বতারোহণের সরঞ্জাম) আর শিরস্ত্রাণ (হেলমেট) পরে তাঁবু থেকে যাত্রা শুরু করেছি মাত্র। লক্ষ্য লোৎসের চূড়া। পথ মোটেও সহজ না। খাড়া গা ধরে আরোহণ করতে হবে। এখানেই শেষ না, চূড়ার পথ আগলে আছে ভয়ানক এক কুলোয়া (পর্বতগাত্রের সংকীর্ণ অংশ, যার মধ্য দিয়ে পাথর, বরফ আর তুষার গড়িয়ে পড়ে)। পথটাকে আরও কঠিন করতে জায়গায় জায়গায় বেরিয়ে আছে ব্লু আইস (একধরনের শক্ত বরফ, যেখানে ক্রাম্পন আটকানোই মুশকিল)। মাথায় নানা হিসাব কষতে কষতে এগোচ্ছি। কীভাবে পথের প্রতিকূলতা পেরোনো যায়, সেটিই দখল করে আছে চিন্তার জগৎ। তবে আসন্ন আরোহণ নিয়ে উত্তেজনাও কম নয়। লোৎসের মতো টেকনিক্যাল পর্বতের গা বেয়ে আরোহণের রোমাঞ্চ যে হাতছানি নিয়ে ডাকছে।
