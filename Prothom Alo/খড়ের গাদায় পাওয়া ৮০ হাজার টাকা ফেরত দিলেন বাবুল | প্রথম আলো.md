ফজরের নামাজ শেষ করে ঘরে ফিরছিলেন মোহাম্মদ বাবুল (৫০)। হঠাৎ রাস্তার পাশের খড়ের গাদায় চোখ পড়ে তাঁর। সেখানে এক বান্ডিল টাকা পড়ে আছে। বান্ডিলটা তুলে দেখেন সব এক হাজার টাকার নোট।

পরে সামাজিক যোগাযোগমাধ্যম ফেসবুকের সাহায্যে টাকার মালিককে খুঁজে বের করেন তিনি। আজ শনিবার দুপুরে চট্টগ্রামের আনোয়ারা উপজেলার হাইলধর ইউনিয়নের তেকোটা গ্রামে গিয়ে নিজের টাকা বুঝে নেন আহসান উল্লাহ।

মোহাম্মদ বাবুল একসময় ব্যবসা করতেন। এখন বয়সের কারণে ছেলেদের সঙ্গে থাকেন। ঘরের কাজকর্ম দেখাশোনা করেন। তিনি বলেন, ‘নামাজ শেষ করে ঘরে ফেরার সময় টাকার বান্ডিলটা পাই। ঘরে এসে আমার ছোট ভাই মোহাম্মদ এরশাদের সঙ্গে পরামর্শ করে কীভাবে মালিককে খুঁজে বের করব, তা ঠিক করি। টাকার মালিককে খোঁজ করে ফেসবুকে একটি পোস্ট করে সে। ভাগ্য ভালো পোস্টটি মালিকের চোখে পড়ে। তিনি দুপুরে আমাদের বাড়িতে এসে তার টাকা বুঝে নেন। প্রকৃত মালিককে টাকাগুলো ফেরত দিতে পেরে ভালো লাগছে।’  
