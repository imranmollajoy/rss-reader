সাজ্জাদ জহির লক্ষ্ণৌ বিশ্ববিদ্যালয় থেকে বিএ পাস করেছেন। এরপর পড়ালেখা অক্সফোর্ডে। সেখানেই ঘটে সাম্যবাদী দীক্ষা। ছেলের গতিক সুবিধার না বুঝে এলাহাবাদ হাইকোর্টের বিচারক জহিরের বাবা ছেলেকে আবার লন্ডনে লিংকনস ইনে আইন পড়তে পাঠিয়ে দেন।

লন্ডনে ভারতীয় শিক্ষার্থীদের নিয়ে একটা দল গঠন করেন জহির। এই দলে ছিলেন মুহাম্মদ দিন তাসির, মুলক রাজ আনন্দ, জ্যোতির্ময় ঘোষ, প্রমোদ রঞ্জন সেনগুপ্ত। গড়ে উঠল লন্ডনে ভারতীয় প্রগতিশীল লেখক সংঘ। ১৯৩৪ সালের ২৪ নভেম্বর লন্ডনের ডেনমার্ক স্ট্রিটের নানকিং রেস্টুরেন্টের পেছনের দিকে এক ছোট ঘরে প্রথম সভায় সংঘের সভাপতি হলেন মুলক রাজ আনন্দ। সম্পাদক প্রমোদ রঞ্জন সেনগুপ্ত। 

১৯৩৫ সালে দেশে ফিরে সাজ্জাদ জহির সারা ভারতে ঘুরে প্রগতি লেখক সংঘের শাখা স্থাপন করতে লাগলেন। রাজনীতিবিদ থেকে শুরু করে উল্লেখযোগ্য লেখকের সমর্থন জোগাড় করলেন। কয়েক বছর আগে সোভিয়েত ইউনিয়ন ঘুরে আসা রবীন্দ্রনাথের সঙ্গে দেখা করে সমর্থন আদায় করলেন। পরে তিনি রবীন্দ্রনাথের *গোরা* উপন্যাস উর্দুতে অনুবাদ করেছিলেন। 
