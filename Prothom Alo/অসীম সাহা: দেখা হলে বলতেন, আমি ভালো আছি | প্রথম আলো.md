গত কয়েক বছর, নানা অসুখবিসুখ তাঁকে দশ দিক থেকে ঘিরে ফেলেছিল। আজ ভালো তো, কাল চিকিৎসক, কদিন বাড়িবাস, কদিন হাসপাতালের পাণ্ডুর বিছানায়। এত কিছুর মধ্যেও অসীম সাহা প্রাণশক্তি নিয়ে লড়েছেন। দেখা হলে, কুশল জানতে চাইলে, ছোট্ট করে হেসে বলতেন, ‘আমি ভালো আছি, শরীরটাই ভালো যাচ্ছে না।’

এ বছরের শুরুর দিকে টানা কয়েক মাস এ হাসপাতাল, ও হাসপাতাল করেছেন। কিছুটা সুস্থ হয়ে বাড়িতেও ফিরেছন। কিন্তু বাড়িবাস দীর্ঘ হয়নি। আবার হাসপাতাল। অসুখ প্রতিরোধ-প্রতিকারে মাসাধিক কাল কেটেছে। শেষাবধি, ১৮ জুন, অসীম সাহার বাঁচা শেষ হয়ে এল।

দীর্ঘদিন অসুখের সঙ্গে লড়াইটা অসীম সাহার মনে মৃত্যুবোধের সহজতা তৈরি করেছিল। মৃত্যু নিয়ে কবিদের বিচিত্র ভাবনা রয়েছে। রবীন্দ্রনাথ ঠাকুর মৃত্যুর মহিমা প্রকাশ করেছন, ‘মরণ রে,/তুঁহুঁ মম শ্যামসমান’ এমন উচ্ছ্বাসে। তবে সময়ের ব্যবধানে কবির এই অনুভবেও পরিবর্তন এসেছে। তিনিই তো আবার বলেছেন, ‘মরিতে চাহি না আমি সুন্দর ভুবনে,/মানবের মাঝে আমি বাঁচিবারে চাই।’ এই চাওয়ার মধ্যেও ফাঁক রয়েছে। মৃত্যু বাস্তব, তাই জীবন সুন্দর। দর্শনের ছায়াতলে বসে এই কবির কলমেই এসেছে অত্মস্থ অনুভব, ‘জগৎকে সম্পূর্ণ করিয়া এবং সুন্দর করিয়া দেখিবার জন্য যে দূরত্বের প্রয়োজন, মৃত্যু সেই দূরত্ব ঘটাইয়া দিয়াছিল। আমি নির্লিপ্ত হইয়া দাঁড়াইয়া মরণের বৃহৎ পটভূমিকার ওপর সংসারের ছবিটি দেখিলাম এবং জানিলাম, তাহা বড় মনোহর।’ অন্যদিকে জীবনানন্দ দাশ ব্যক্তির মৃত্যুতে বিশ্বাসী ছিলেন না। তিনি অখণ্ডতার মাত্রা যোগ করে বলেছেন, ‘মানুষের মৃত্যু হলেও মানব থেকে যায়’। এই ‘থেকে যাওয়া’র অর্থ কি নিঃশব্দ চলমানতা? একালের কবি অসীম সাহা মৃত্যুর স্পর্শসীমায় দাঁড়িয়ে যৌক্তিক সহজ স্বচ্ছ অনুভবেই বলেছেন, ‘তবুও যেতেই হবে, মানুষের এই তো নিয়তি আর/এই তো সেই গান,/সময় হলে তার দেহ থেকে উড়ে যাবে পাখির পরান।’ উদ্ধৃত কবিতাংশের ‘তবু’ শব্দটির মধ্য চাপা দীর্ঘশ্বাস লুকিয় থাকলেও অসীম সাহা মৃত্যুর বাস্তবতা মেনে নিয়েছেন।
