**আইএমইডির প্রতিবেদনে যা আছে**

ইস্কার্ফ কনসালটিং সার্ভিসেস নামের একটি পরামর্শক প্রতিষ্ঠানকে দিয়ে আইএমইডি কপোতাক্ষ নদ খননের ওপর একটি প্রতিবেদন তৈরি করিয়েছে। সে প্রতিবেদনে অনিয়মের চিত্র উঠে এসেছে।

ইস্কার্ফ কনসালটিং সার্ভিসের ব্যবস্থাপক ফজলে রাব্বী *প্রথম আলো*কে বলেন, মাঠে যা দেখেছেন, প্রতিবেদনে তা-ই তুলে ধরেছেন। তিনি বলেন, খনন করে মাটি নদের দুই পাশে রাখা হচ্ছে। বর্ষায় এ মাটি আবার নদে মিশে যাবে। এ বিষয়ে প্রকল্প-সংশ্লিষ্টদের দৃষ্টি আকর্ষণ করলে তাঁরা জানিয়েছেন, শিগগিরই নিলাম ডেকে মাটি বিক্রি করা হবে।

কপোতাক্ষ নদের জলাবদ্ধতা দূরীকরণ প্রকল্পটি যশোর, ঝিনাইদহ, সাতক্ষীরা ও খুলনা জেলার মোট ১১টি উপজেলায় বাস্তবায়িত হচ্ছে। আইএমইডির প্রতিবেদনে বলা হয়, যশোরের মনিরামপুর উপজেলায় নদের ৫০ থেকে ৬০ কিলোমিটার—এই ১০ কিলোমিটার এলাকা একটি প্যাকেজে খনন করা হয়েছে। আইএমইডির প্রতিনিধিদল সরেজমিনে দেখতে পায়, খনন করা মাটি রাখা হয়েছে নদের পাড়ে। সেখানে নদের দুই পাড়ে ভাঙন দেখা দিয়েছে। ওই ১০ কিলোমিটার এলাকায় চার হাজার গাছ লাগানো হয়। তার মধ্যে ৩৫ শতাংশ গাছ মরে গেছে।

একই উপজেলায় ৬০ থেকে ৬৯ কিলোমিটার পর্যন্ত প্রায় সাড়ে ৩ লাখ কিউবিক মিটার মাটি খননের কথা থাকলেও করা হয়েছে ২ লাখ ৭০ হাজার কিউবিক মিটার। এ অংশে ১ হাজার ৬৮০টি গাছের চারা লাগানো হয়। বেঁচে আছে ৬০ শতাংশ গাছ। সেখানেও খননের পর নদের দুই পাশ ভাঙছে।
