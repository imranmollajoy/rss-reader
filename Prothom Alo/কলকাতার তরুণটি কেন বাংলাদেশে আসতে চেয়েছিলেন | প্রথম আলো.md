** দাদা-নাতির বাংলাদেশ**

করোনার কালো প্রহরে তত দিনে গত হয়েছেন ঋতমের দাদা নিরঞ্জন ব্যানার্জি। কবিতায় ঋতম লিখলেন, ‘কাল স্বপ্নে তোমায় বারবার নিরঞ্জন…দুটো আঙুল খেলা করছিল বহুদিন/ ঘেঁষতে দেয়নি বাকি হাতটাকে/ যদি ভুল করে দেশলাই জ্বালিয়ে রাখে! ...তার চেয়ে রেললাইন ধরে তোমার বাড়ি/ এক জন্মের পথ;/ তৈরি রেখো প্রথম দেখার স্পন্দন—/ চলো, আবার শুরু করি নতুন করে।’

মুঠোফোন থেকে বের করে ‘অতঃপর’ নামের কবিতাটি আমাদের দেখাচ্ছিলেন সুরঞ্জন ব্যানার্জি। এই ফাঁকে অনুশীল বললেন, ‘আমরা ওর লেখা ছাপানোর কথা বললে ও বলত, “মা, তোমরা সবকিছু বেচতে চাও কেন!”’

তাহলে যে *প্রথম আলো*য় লেখা ছাপানোর কথা বললেন…

‘ও আসলে বাংলাদেশের কোনো দৈনিকে লেখা ছাপাতে চেয়েছিল, যেহেতু সে *প্রথম আলো পড়*ত, তাই এ পত্রিকার কথা বলেছিল। বাংলাদেশ নিয়ে ওর আবেগের শেষ ছিল না।’

কলকাতার ঋতমের মনে বাংলাদেশ নিয়ে আবেগটা সঞ্চার করেছিলেন আসলে তাঁর দাদা। নিরঞ্জন ব্যানার্জি তাঁকে বরিশালের সেই কাঠের বাড়িটার কথা বলতেন, নদী-খাল–বিল আর মানুষজনের গল্প করতেন। এখানকার লোকেরা গানবাজনায় ভীষণ পটু, বলতেন। বলতেন, তাঁদের বাড়িতে বিশেষভাবে মসুরের ডাল রান্নার কথা। সেই পদ খাওয়ার জন্য কত মানুষের যে আনাগোনা ছিল তাঁদের গৃহে!

এসব শুনে শুনে গত শতকের ত্রিশ-চল্লিশ দশকের গ্রামীণ বরিশালের টুকরো টুকরো ছবি আঁকা হয়ে গিয়েছিল একবিংশ শতাব্দীর ঋতমের মনে। তাই তো গুগল স্ট্রিট ভিউ দেখে খুঁজে বের করেছিলেন বরিশালের কালীবাড়ি রোডে তাঁদের পৈতৃক ভিটার অবস্থান।
