যুক্তরাজ্যে আগাম নির্বাচনের ঘোষণা দিয়েছেন দেশটির প্রধানমন্ত্রী ঋষি সুনাক। আগামী ৪ জুলাই সাধারণ নির্বাচন অনুষ্ঠিত হবে। এর আগে জমে উঠেছে নির্বাচনী প্রচারণা। যুক্তরাজ্যের প্রধান দুই দল কনজারভেটিভ পার্টি ও লেবার পার্টি ভোটারদের মন জয় করতে তাদের ইশতেহারে নানা প্রতিশ্রুতির কথা জানিয়েছে। যুক্তরাজ্যের পার্লামেন্টের নিম্নকক্ষ হাউস অব কমন্সের ৬৫০ আসনের জন্য অর্থনীতি থেকে শুরু করে জাতীয় স্বাস্থ্যসেবা, অভিবাসন ও ইউরোপীয় ইউনিয়নের সঙ্গে যুক্তরাজ্যের সম্পর্ক উন্নয়নের মতো নানা বিষয়ে তারা নানা কথা বলছে।

যুক্তরাজ্যের অনেক পুরোনো একটি দল কনজারভেটিভ। এটি ইউনিয়নিস্ট পার্টি বা টোরি পার্টি নামেও পরিচিত। যুক্তরাজ্যে সর্বশেষ সাধারণ নির্বাচন অনুষ্ঠিত হয় ২০১৯ সালের ডিসেম্বরে। তখন বরিস জনসনের নেতৃত্বাধীন কনজারভেটিভ পার্টি ক্ষমতায় আসে। দলটির মধ্যে গত পাঁচ বছরে অনেক উত্থান-পতন হয়েছে। দলটির বর্তমান নেতা ঋষি সুনাক প্রধানমন্ত্রী হওয়ার পর আগাম নির্বাচনের ঘোষণা দেন। দলটি এবার তাদের ইশতেহারে নানা ঘোষণা দিয়েছে। এর মধ্যে রয়েছে ধার ও ঋণ কমানো, ২০২৯-৩০ সাল নাগাদ বার্ষিক ২২ বিলিয়ন মার্কিন ডলারের সমান কর কমানো, জাতীয় স্বাস্থ্যসেবা খাতে ব্যয় বাড়ানো এবং ৯২ হাজার নতুন নার্স ও ২৮ হাজার নতুন চিকিৎসক নিয়োগ করা। এ ছাড়া প্রতিরক্ষা বাজেট ব্যয় জিডিপির আড়াই শতাংশ পর্যন্ত বাড়ানো, ব্রেক্সিট–পরবর্তী ইউরোপের সঙ্গে সম্পর্কের উন্নতি করা, অভিবাসীর বৈধতার সীমা নির্ধারণ ও আশ্রয়প্রার্থীদের রুয়ান্ডায় পাঠানোর মতো বিষয়গুলো তাদের ইশতেহারে রয়েছে।
