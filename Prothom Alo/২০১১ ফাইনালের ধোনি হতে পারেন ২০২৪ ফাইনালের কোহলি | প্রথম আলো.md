যে জায়গায় কোহলি সবচেয়ে সফল, সেই তিন নম্বর পজিশন কোহলি এবারের বিশ্বকাপে ওপেনিংয়ে নামছেন। কিন্তু ভারতকে উড়ন্ত শুরু এনে দিতে পাওয়াপ্লেতে বড় শট খেলতে গিয়ে বারবার আউট হচ্ছেন। গাভাস্কারের মনে হচ্ছে, কোহলি শক্তি প্রয়োগ করে শট খেলার সময় শরীরের ভারসাম্য হারিয়ে ফেলছেন। ফাইনালের আগে তাই উত্তরসূচিকে ‘বডি ব্যালান্স’ (শরীরের ভারসাম্য) ঠিক রাখার পরামর্শ দিয়েছেন ভারতের হয়ে ১৯৮৩ বিশ্বকাপজয়ী গাভাস্কার, ‘আমি বারবার বলে যাচ্ছি, শট খেলার সময় কোহলির শারীরিক ভারসাম্য একই রকম থাকতে হবে। যখন সে শক্তি প্রয়োগ করে মারতে যায়, তখন ভারসাম্য ঠিক থাকে না এবং বলের লাইন মিস করে।’

বড় শট খেলতে গিয়ে ব্যাট-বলে ঠিকমতো সংযোগ করতে না পারায় কোহলিকে মাঠেই বেশ কয়েকবার হতাশায় মাথা নাড়াতে দেখা গেছে। গাভাস্কার মনে করেন, কোহলিকে মাথা ঠান্ডা রাখতে হবে এবং বড় ইনিংস খেলার কথা ভাবতে হবে, ‘সে এদিক-ওদিক ছোটাছুটি করছিল, মাথা নাড়াচ্ছিল। এটা ওর জন্য সহায়ক নয়। ওকে নির্ভার থাকতে হবে, বড় ইনিংস খেলতে হবে। তাহলে ভারত বড় সংগ্রহ পাবে।’
