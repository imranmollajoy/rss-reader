আলোচনায় অংশগ্রহণ করেন ঢাকা মেডিকেল কলেজ হাসপাতালের চর্ম ও যৌনব্যাধি বিভাগের বিভাগীয় প্রধান অধ্যাপক রাশেদ মো. খান, শহীদ মনসুর আলী মেডিকেল কলেজের চর্ম ও যৌন রোগ বিভাগের সাবেক বিভাগীয় প্রধান অধ্যাপক মেজর (অব.) মো. শহীদুল্লাহ, স্যার সলিমুল্লাহ মেডিকেল কলেজের চর্ম ও যৌন রোগ বিভাগের সহযোগী অধ্যাপক ও বিভাগীয় প্রধান মো. আকরাম হোসেন এবং এনাম মেডিকেল কলেজের চর্ম ও যৌন রোগ বিভাগের সহকারী অধ্যাপক ফাতেমা তুজ জোহরা। অনুষ্ঠানটি সঞ্চালনা করেন জাতীয় বক্ষব্যাধি ইনস্টিটিউট ও হাসপাতালের রেসপিরেটরি মেডিসিন বিভাগের সহকারী অধ্যাপক জিয়াউল করিম।

আলোচনার শুরুতে শ্বেতী রোগ কী, কেন হয়, এ নিয়ে কথা বলেন অধ্যাপক রাশেদ মো. খান। তিনি জানান, শ্বেতী রোগ ত্বকের একটি রোগ। ইংরেজিতে একে বলা হয় ভিটিলিগো। তিনি বলেন, ‘আমাদের ত্বকের মধ্যে মেলানোসাইট কোষে থাকে মেলানিন, যা ত্বকের স্বাভাবিক রঙের ভারসাম্য রক্ষা করে। মেলানিনের কার্যকলাপে বাধা সৃষ্টি হলে বা ভারসাম্য নষ্ট হলে দেখা দেয় এই রোগ। শ্বেতী বা ধবল বংশগত কারণে হতে পারে। তবে তা খুব কম পরিমাণে। ৬ শতাংশ হয়ে থাকে বংশগত কারণে। বাকিদের ক্ষেত্রে শ্বেতী সাদা দাগ ছড়াতে থাকে নিজস্ব কারণে, যার মূলে রয়েছে মেলানিনের কারসাজি।’
