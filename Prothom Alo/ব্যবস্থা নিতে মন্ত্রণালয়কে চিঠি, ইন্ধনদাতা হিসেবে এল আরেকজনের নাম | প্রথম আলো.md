গত বৃহস্পতিবার রাতে রাজধানীর পরীবাগ এলাকার দিগন্ত টাওয়ারে মন্ত্রীর বাসার লিফটে এ ঘটনা ঘটে। এ ঘটনায় পরদিন রাজধানীর শাহবাগ থানায় হত্যাচেষ্টার অভিযোগে মামলা করেন ভুক্তভোগী।

এই পরিস্থিতিতে আজিজুল ইসলামের বিরুদ্ধে ব্যবস্থা গ্রহণ করতে মন্ত্রণালয়কে চিঠি দিল অধিদপ্তর। সেই চিঠিতে বিষয়টিকে ‘ভয়াবহ হামলা’ হিসেবে উল্লেখ করা হয়েছে। চিঠিতে বলা হয়, মন্ত্রীর বাসার লিফট থেকে নামার পর আজিজুলের ভয়াবহ হামলার শিকার হয়ে মারাত্মকভাবে রক্তাক্ত জখম হয়েছেন মলয় কুমার শূর। তাঁর চোখ, কপাল, মাথা, নাকসহ শরীরের বিভিন্ন স্থানে পরিকল্পিতভাবে আঘাত করা হয়েছে। মলয় কুমার শূর অল্পের জন্য প্রাণে বাঁচলেও হামলার উদ্দেশ্য ও ধরন ভয়াবহ।

আজিজুল ইসলামের বিরুদ্ধে প্রাণিসম্পদ অধিদপ্তরের সাবেক মহাপরিচালক মো. এমদাদুল হক তালুকদারকে শারীরিকভাবে লাঞ্ছিত করা, সিরাজগঞ্জ ভেটেরিনারি কলেজ স্থাপন প্রকল্পে প্রকল্প পরিচালক হিসেবে দুর্নীতির অভিযোগ এবং দুর্নীতি ও অসদাচরণের অভিযোগে বর্তমানে দুটি বিভাগীয় মামলা চলমান থাকার বিষয়ও চিঠিতে উল্লেখ করা হয়েছে।
