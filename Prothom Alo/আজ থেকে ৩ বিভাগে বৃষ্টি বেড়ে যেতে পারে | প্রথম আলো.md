আবহাওয়া অধিদপ্তরের আবহাওয়াবিদ এ কে এম নাজমুল হক আজ সকালে প্রথম আলোকে বলেন, সিলেট, ময়মনসিংহ ও রাজশাহী বিভাগে আজ ও আগামীকাল বেশি পরিমাণে বৃষ্টি হতে পারে। তবে আগামী শনিবার এই তিন বিভাগে বৃষ্টির পরিমাণ কিছুটা কমে আসবে। এর পর থেকে আবার বৃষ্টি বেড়ে যেতে পারে।

এবার গত ৩০ মে মৌসুমি বায়ু বাংলাদেশে প্রবেশ করে। বাংলাদেশে মৌসুমি বায়ুর প্রবেশের সময় সাধারণত ৩১ মে। এ বছর এক দিন আগেই বাংলাদেশে মৌসুমি বায়ুর প্রবেশ ঘটে। তবে এ বায়ু সক্রিয় হতে আরও কয়েক দিন সময় নেয়।

গত ২৬ মে ঘূর্ণিঝড় রিমাল বাংলাদেশের উপকূলে আঘাত হানে। এরপর দেশের বিভিন্ন স্থানে বৃষ্টি হয়। তবে কয়েক দিন পর বৃষ্টি কমে আসে। তাপপ্রবাহ শুরু হয় দেশের বিভিন্ন প্রান্তে।
