সাম্প্রতিক সময়ে ফুটবল তারকাদের বাসায় ডাকাতি নিয়মিত ঘটনায় পরিণত হয়েছে। এবার রোমহর্ষ ডাকাতির শিকার হয়েছেন ইতালিয়ান কিংবদন্তি রবার্তো বাজ্জোও। বৃহস্পতিবার পরিবারের সঙ্গে <a href="https://www.prothomalo.com/sports/football/yrt25vx2vv" target="_blank">ইতালি-স্পেনের ম্যাচ</a> উপভোগ করার সময় এক দল ডাকাত হানা দেয় সাবেক এই ইতালিয়ান ফরোয়ার্ডের বাসায়। অস্ত্রের মুখে লুটপাটের পাশাপাশি মারধরও করা হয়েছে বাজ্জোকে।

জানা গেছে, অন্তত পাঁচজন অস্ত্রধারী সন্ত্রাসী জোরপূর্বক বাজ্জোর উত্তর ইতালির বাসায় প্রবেশ করে। ৫৭ বছর বয়সী সাবেক এই ফুটবলার এ সময় এগিয়ে এসে দুর্বৃত্তদের ঠেকানোর চেষ্টা করলে এক ডাকাত বন্দুকের বাঁট দিয়ে আঘাত করে বাজ্জোর মাথায়। এরপর ব্যালন ডি’অর–জয়ী এই তারকাকে পরিবারসহ একটি ঘরে আটকে রেখে ডাকাত দল স্বর্ণালংকার, দামি ঘড়ি ও নগদ অর্থ লুট করে নেয়।
