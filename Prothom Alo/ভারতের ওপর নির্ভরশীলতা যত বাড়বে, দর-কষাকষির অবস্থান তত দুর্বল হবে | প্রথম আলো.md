পানির ন্যায্য হিস্যা পাওয়ার বিষয়টি রাজনৈতিক সিদ্ধান্তের ওপর নির্ভর করছে বলেও মনে করেন আলী রীয়াজ। তিনি বলেন, ভারতের ওপর বাংলাদেশের রাজনৈতিক নির্ভরতা রয়েছে। যার কারণে পানির ন্যায্য হিস্যা পাওয়ার ক্ষেত্রে জাতীয় স্বার্থ রক্ষা করা সম্ভব হচ্ছে না।

ভারত একটি নদীকে আরেকটি নদীর সঙ্গে যুক্ত করে পানি সরিয়ে নেওয়ার চেষ্টা করছে উল্লেখ করে আলী রীয়াজ বলেন, এটা বাংলাদেশের জন্য ভয়াবহ হবে। ভারতের একটি রাজ্য কেন্দ্রীয় সরকারকে প্রশ্ন করতে পারে যে পানি যেখানে খুশি সেখানে নিয়ে যাবে? কিন্তু এমন প্রশ্ন বাংলাদেশ করতে পারবে কি না, তা নিয়ে সংশয় রয়েছে।

অনুষ্ঠানে মূল বক্তব্য দেন ঢাকা বিশ্ববিদ্যালয়ের আইন বিভাগের অধ্যাপক আসিফ নজরুল। তিনি বলেন, ২০১১ সালে তিস্তার পানিবণ্টন চুক্তি হতে গিয়েও পরে আর হয়নি। তখন বলা হয়েছিল, পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের জন্য সেই চুক্তি হয়নি। কিন্তু ভারতের সংবিধান অনুযায়ী, আন্তর্জাতিক চুক্তি সম্পূর্ণভাবে কেন্দ্রীয় সরকারের আওতায়। তিস্তা চুক্তি হচ্ছে না ভারতের কেন্দ্রীয় সরকারের কারণে।
