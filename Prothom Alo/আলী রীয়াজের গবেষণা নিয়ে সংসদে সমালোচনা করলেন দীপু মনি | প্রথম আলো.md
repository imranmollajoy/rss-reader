যুক্তরাষ্ট্রের ইলিনয় স্টেট ইউনিভার্সিটির ডিস্টিংগুইশড অধ্যাপক আলী রীয়াজের একটি গবেষণার সমালোচনা করে জাতীয় সংসদে বক্তব্য দিয়েছেন সমাজকল্যাণমন্ত্রী দীপু মনি। পাল্টা একটি গবেষণার কথা তুলে ধরে মন্ত্রী অভিযোগ করেছেন, উদ্দেশ্যপ্রণোদিত হয়ে বর্তমান সরকারের বিরুদ্ধে কুৎসা রটানোর উদ্দেশ্যেই আলী রীয়াজ গবেষণাটি করেছেন।

আজ বৃহস্পতিবার জাতীয় সংসদে ২০২৪–২৫ অর্থবছরের প্রস্তাবিত বাজেটের ওপর সাধারণ আলোচনায় অংশ নিয়ে দীপু মনি এই অভিযোগ করেন।

‘দ্য কিউরিয়াস কেস অব ডেমোক্রেটিক ব্যাকস্লাইডিং ইন বাংলাদেশ: অ্যান অ্যানালাইসিস অব পিপলস ফিন্যান্সিয়াল স্যাটিসফেকশন’ শীর্ষক একটি গবেষণার কথা তুলে ধরে দীপু মনি বলেন, অর্থনৈতিক নিরাপত্তা ও সমৃদ্ধি সরকারব্যবস্থা এবং গণতন্ত্রের প্রতি নাগরিকদের ধারণাকে ইতিবাচক হিসেবে প্রভাবিত করে, এমনকি দেশে যদি নির্বাচনব্যবস্থা নিয়ে প্রশ্নও থাকে। এটি সাম্প্রতিক একটি গবেষণায় উঠে এসেছে। তথ্য-উপাত্ত বিশ্লেষণ করে গবেষকেরা দেখিয়েছেন, অর্থনৈতিক উন্নয়ন ও আর্থিক সুরক্ষা মানুষের গণতান্ত্রিক ইতিবাচক চর্চা বজায় রাখে।
