**রোনালদোর দখলে আছে যেসব রেকর্ড**

২০০৪ সালে মাত্র ১৯ বছর বয়সে ইউরোতে প্রথম ম্যাচ খেলেন রোনালদো। এরপর ২০২১ সাল পর্যন্ত ইউরোর ৫টি আসরে খেলেছেন তিনি। রোনালদো ইতিহাসের একমাত্র ফুটবলার, যিনি ৫টি ইউরোতে মাঠে নিজের দেশের প্রতিনিধিত্ব করেছেন। এবার জার্মানিতে অনুষ্ঠেয় ইউরোয় ষষ্ঠবারের মতো মাঠে নেমে নিজেকে আরও উচ্চতায় নিয়ে যেতে পারবেন এ পর্তুগিজ ফরোয়ার্ড।

২০০৪ সালে গ্রিসের বিপক্ষে অভিষেক ম্যাচেই গোল করেছিলেন রোনালদো। সেই যে গোলের যাত্রা শুরু করলেন, এরপর প্রতি আসরে সংখ্যাটা শুধু বেড়েছে। পেনাল্টি শুটআউট বাদ দিয়ে এখন পর্যন্ত ইউরোয় সর্বোচ্চ ১৪ গোল করেছেন রোনালদো। ২০০৪ সালে ২টি, ২০০৮ সালে ১টি, ২০১২ ও ২০১৬ সালে ৩টি করে এবং ২০২১ সালে ৫টি। রোনালদোর পর দ্বিতীয় অবস্থানে আছেন ফরাসি কিংবদন্তি মিশেল প্লাতিনি, যিনি গোল করেছিলেন ৯টি।
