হজ মাবরুরের জন্য প্রিয় নবীজি (সা.) দোয়া করেছেন, ‘হে আল্লাহ, আমাদের হজ মাবরুর নসিব করুন, আমাদের পাপরাশি ক্ষমা করে দিন, আমাদের সৎ প্রচেষ্টা মূল্যায়ন করুন, নেক আমলগুলো মাকবুল (কবুল) করুন এবং (ইহজগতে ও পরকালে) এমন লাভজনক ব্যবসায় সফলতা দিন, যা কখনো ক্ষতিগ্রস্ত হওয়ার নয়।’ (মুসলিম ও তিরমিজি)

যাঁরা হজের শিক্ষা লাভে ধন্য হন, তাঁরাই প্রকৃত হাজি। যাঁরা হজকে জীবন পরিবর্তনের অপূর্ব সুযোগ হিসেবে গ্রহণ করেন এবং হজ–পরবর্তী জীবনে হজের শিক্ষা বজায় রেখে জীবন পরিচালনা করেন। এরূপ হাজির সংখ্যা বাড়লে দেশ ও জাতির মঙ্গল সাধিত হবে, জনমানুষের কল্যাণ হবে; অন্যথা অর্থের অপচয়, সময়ের অপচয়, শক্তি–সামর্থ্যের অপব্যবহার ও নফসের গোলামি বা আত্মপূজাই সার হবে।

হজ একটি ফরজ ইবাদত, এটি কোনো সার্টিফিকেট কোর্স নয় এবং কোনো পদ–পদবি বা উপাধি নয়। হজ করার পর নিজ থেকেই নামের সঙ্গে হাজি বিশেষণ যোগ করা সমীচীন নয়। অন্য কেউ তা করলে দোষ নেই।

হজের সময় হাজিদের দোয়া কবুল হয়। হজের পর ৪০ দিন দোয়া কবুল হয় এবং হাজি যত দিন গুনাহমুক্ত থাকবেন, তত দিন তাঁর দোয়া কবুল হতে থাকবে। ইনশা আল্লাহ।

-   **মুফতি মাওলানা শাঈখ মুহাম্মাদ উছমান গনী**

    যুগ্ম মহাসচিব, বাংলাদেশ জাতীয় ইমাম সমিতি; সহকারী অধ্যাপক, আহ্ছানিয়া ইনস্টিটিউট অব সুফিজম

    <a href="/cdn-cgi/l/email-protection" class="__cf_email__" data-cfemail="cfbca2babca2aea1a8a0a1aaaa8fa8a2aea6a3e1aca0a2">[email protected]</a>
