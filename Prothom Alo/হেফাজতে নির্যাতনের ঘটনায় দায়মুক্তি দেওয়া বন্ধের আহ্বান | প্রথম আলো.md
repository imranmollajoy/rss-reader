অ্যামনেস্টি ইন্টারন্যাশনাল বলছে, নির্যাতন প্রতিরোধসংক্রান্ত জাতিসংঘ কনভেনশন অনুসমর্থনকারী দেশগুলোর একটি বাংলাদেশ। এ ছাড়া বাংলাদেশ নির্যাতন ও হেফাজতে মৃত্যু প্রতিরোধসংক্রান্ত আইন কার্যকর করেছে। এরপরও গত এক দশকের বেশি সময়ে নির্যাতন প্রতিরোধ আইনে মাত্র একজন দোষী সাব্যস্ত হয়েছেন। কারণ, বাংলাদেশে নির্যাতন করেও পুলিশ ও আইনশৃঙ্খলা রক্ষাকারী বাহিনীর সদস্যদের দায়মুক্তি পাওয়া অব্যাহত রয়েছে।

সংস্থাটি বলছে, বাংলাদেশে পুলিশি হেফাজতে নির্যাতনের সাম্প্রতিকতম ঘটনাটি ঘটেছে ২ জুন। এদিন অভয়নগরে পুলিশের হেফাজতে থাকা অবস্থায় মারা যান আফরোজা বেগম (৪০) নামের এক নারী। তাঁর বড় ছেলে আরিফ হোসাইন অ্যামনেস্টি ইন্টারন্যাশনালকে বলেন, দুজন পুলিশ কর্মকর্তাকে তাঁর মায়ের শরীরে মাদক রাখতে এবং তাঁকে মারধর করতে দেখেছেন তিনি। এরপর পুলিশ তাঁর মাকে গ্রেপ্তার করে থানায় নিয়ে যায়। এর ঠিক পরদিন সকালে পুলিশের হেফাজতে থাকা অবস্থায় মারা যান তাঁর মা।
