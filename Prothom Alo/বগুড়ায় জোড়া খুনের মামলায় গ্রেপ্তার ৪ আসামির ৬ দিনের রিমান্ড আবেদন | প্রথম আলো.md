বাদী হেনা বেগম এজাহারে উল্লেখ করেছেন, ১৭ জুন ঈদের দিন বিকেল চারটার দিকে শহরের নামাজগড় থেকে হাকির মোড় পর্যন্ত সংস্কারকাজ চলা সড়কে আসামি সৈয়দ সার্জিল আহম্মেদের প্রাইভেট কারের সঙ্গে শরিফ শেখের বন্ধু ও নিশিন্দারা খাঁপাড়ার রফিকুল ইসলামের ছেলে রুমনের (১৭) মোটরসাইকেলে সামান্য ধাক্কা লাগে। এ নিয়ে সৈয়দ সার্জিল ও তাঁর গাড়িচালকের কথা-কাটাকাটি ও ধাক্কাধাক্কি হয়। এর জেরে ঈদের দিন দিবাগত রাত ১২টার দিকে শরীফ শেখ ও তাঁর বন্ধু রুমনকে নিশিন্দারা চকরপাড়া ইউক্যালিপটাস বাগানের গলির মধ্যে ডেকে নিয়ে গুলি করে ও ধারালো অস্ত্র দিয়ে কুপিয়ে হত্যা করা হয়। এ সময় তাঁদের আরেক বন্ধু হোসাইন ওরফে বুলেটকে (১৯) গুলিবিদ্ধ করা হয়। আসামিরা শরীফ শেখ, রুমন ও হোসাইন ওরফে বুলেটকে প্রথমে ঘিরে ধরেন। এরপর সৈয়দ কবির আহম্মেদের নির্দেশে আগ্নেয়াস্ত্র দিয়ে এলোপাতাড়ি গুলি ও ধারালো অস্ত্র দিয়ে অন্য আসামিরা কুপিয়ে শরীফ ও রুমনকে হত্যা করেন। আসামি সৈয়দ কবির আহম্মেদের পিস্তলের গুলিতে হোসাইন ওরফে বুলেট গুলিবিদ্ধ হন। সৈয়দ সার্জিল তাঁর হাতে থাকা ধারালো রামদা দিয়ে শরীফ শেখের মাথায় ও বাঁ কাঁধে কোপ দেন। অন্য আসামিরা ধারালো অস্ত্র দিয়ে শরীফ ও রুমানকে উপর্যুপরি কুপিয়ে, পায়ের রগ কেটে হত্যা নিশ্চিত করেন। হত্যাকাণ্ডের পর আসামিরা মোটরসাইকেলযোগে পালিয়ে যান।
