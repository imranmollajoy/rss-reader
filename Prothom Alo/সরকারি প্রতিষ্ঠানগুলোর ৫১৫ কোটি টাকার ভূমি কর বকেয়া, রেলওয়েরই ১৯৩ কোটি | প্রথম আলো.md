ভূমি সংস্কার বোর্ডের চিঠির পরিপ্রেক্ষিতে স্থানীয় সরকার বিভাগ তার অধীন প্রতিষ্ঠানগুলোকে বকেয়া পরিশোধের ব্যবস্থা নিতে চিঠি দিয়েছে। পৌরসভাগুলোর বকেয়া পরিশোধের জন্য ৪ জুন মেয়রদের চিঠি পাঠান স্থানীয় সরকার বিভাগের পৌর-২ শাখার উপসচিব সালমা সিদ্দিকা।

এ বিষয়ে সালমা সিদ্দিকা প্রথম আলোকে বলেন, বর্তমানে বকেয়া করের হিসাবটি প্রথাগত পদ্ধতিতে রাখা হয়। তাতে কোন প্রতিষ্ঠানের বকেয়া কত তা জানার ক্ষেত্রে সমস্যা হয়। আগামী জুলাই থেকে অনলাইনে কর জমা দেওয়ার ব্যবস্থা থাকবে। ফলে কোথায় বকেয়া আছে তা চিহ্নিত ও সমাধান করা সহজ হবে। এই প্রক্রিয়ায় গেলে পুরো কার্যক্রমে স্বচ্ছতা অনেকটাই নিশ্চিত করা সম্ভব হবে।

ভূমি সংস্কার বোর্ডের কর্মকর্তারা বলছেন, আগের তুলনায় বকেয়ার পরিমাণ কমে এসেছে। আগে সরকারি প্রতিষ্ঠানগুলোর কাছে এক হাজার কোটি টাকার বেশি ভূমি উন্নয়ন কর বকেয়া ছিল। নানা উদ্যোগের পর বকেয়ার পরিমাণ কমে আসছে।
