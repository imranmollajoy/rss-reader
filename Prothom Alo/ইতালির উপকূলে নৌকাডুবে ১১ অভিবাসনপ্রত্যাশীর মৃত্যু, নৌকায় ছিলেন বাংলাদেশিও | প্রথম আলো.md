জার্মানির দাতব্য প্রতিষ্ঠান রেসকিউশিপ জানায়, গতকাল সোমবার তারা ডুবতে বসা একটি কাঠের নৌকা থেকে ১০ জনের মরদেহ উদ্ধার করেছে। এ সময় ৫১ জনকে জীবিত উদ্ধার করা হয়। ভূমধ্যসাগরে ইতালির লামপেদুসা দ্বীপের উপকূলে এ ঘটনা ঘটে।

প্রতিষ্ঠানটি জানিয়েছে, জীবিত উদ্ধার করা অভিবাসনপ্রত্যাশীদের ইতালির কোস্টগার্ডের হাতে তুলে দেওয়া হয়েছে।

ভূমধ্যসাগরে গতকাল অভিবাসপ্রত্যাশীদের বহনকারী অন্য একটি নৌকা ডুবে গিয়ে ৬০ জনের বেশি মানুষের নিখোঁজ হওয়ার খবর দিয়েছে আন্তর্জাতিক চিকিৎসা-মানবিক সংস্থা ডক্টরস উইদাউট বর্ডারস (এমএসএফ)। আশঙ্কা করা হচ্ছে, নিখোঁজদের মধ্যে ২৬টি শিশু রয়েছে। ইতালির দক্ষিণাঞ্চলের ক্যালাব্রিয়া উপকূল থেকে প্রায় ১২৫ মাইল দূরে এ ঘটনা ঘটেছে।
