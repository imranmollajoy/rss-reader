শমরিতার পাশের ফুটপাতে ডাব, পান, চা-সিগারেটের দোকান রয়েছে। সুরজত আলীও একসময় এখানে ডাব বিক্রি করতেন। ঢাকায় কবে এসেছেন, তা সালের হিসাবে বলতে না পারলেও জানান, ‘ফখরুদ্দিনের আমলে’ (সাবেক তত্ত্বাবধায়ক সরকারের প্রধান উপদেষ্টা) ঢাকায় আসা তাঁর। এই শহরে থেকেই স্ত্রী, চার ছেলেসহ সংসার সামলেছেন।

ছেড়ে গেলেন কেন? সুরজত আলীর উত্তর, ‘আর কত? শরীরে কুলায় না।’ তবে আগের মতো ব্যবসাও হচ্ছিল না। তার ওপর ঢাকায় থেকে-খেয়ে বাড়িতে টাকা পাঠানোও কষ্ট হয়ে যাচ্ছিল। তাই ফিরেই গেছেন। এখন অবশ্য, গফরগাঁওয়ে ফিরে তেমন কিছু করেন না। বড় দুই ছেলে কিছু আয়রোজগার করে, ছোট দুজন পড়াশোনা করছে। হালকা-পাতলা কোনো কাজ পেলে নিজ এলাকাতেই কিছু করবেন। দিনভর বসে থাকা বা ভারী কোনো কাজ এখন আর করতে পারেন না।
