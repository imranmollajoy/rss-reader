বিএনপির স্থায়ী কমিটির একজন সদস্য প্রথম আলোকে বলেছেন, কার্যত ওই চিন্তা থেকেই কয়েকজন জ্যেষ্ঠ নেতাকে এবারের পররাষ্ট্রবিষয়ক উপদেষ্টা কমিটিতে অন্তর্ভুক্ত করা হয়েছে।

তবে পররাষ্ট্রবিষয়ক কমিটি এবং বিশেষ সহকারীদের নাম ঘোষণার পর বিএনপির নেতা-কর্মীদের মধ্যে নানা আলোচনা চলছে। অনেকে বলছেন, সংখ্যার আধিক্য ছাড়া নতুন কমিটিতে খুব একটা চমক বা বিশেষত্ব নেই। কারণ, কমিটিতে পেশাদার সাবেক কূটনীতিক, সচিব, শিক্ষাবিদসহ দক্ষ ও অভিজ্ঞ ব্যক্তিত্ব সেভাবে নেই। বিশেষ করে, ৩৬ জন ‘বিশেষ সহকারীর’ অনেকের আন্তর্জাতিক সম্পর্ক উন্নয়নের ক্ষেত্রে যোগাযোগের যোগ্যতা, পড়াশোনা ও জানাবোঝা নিয়ে যথেষ্ট প্রশ্ন আছে।

তবে বিএনপির নেতা-কর্মীদের বড় একটি অংশ এবারের পররাষ্ট্রবিষয়ক কমিটির প্রধান হিসেবে দলের ভারপ্রাপ্ত চেয়ারম্যান তারেক রহমানের যুক্ত হওয়াকে ‘নতুনত্ব’ হিসেবে দেখছে। তাদের পর্যবেক্ষণ হচ্ছে, দলের জ্যেষ্ঠ নেতা আবদুল মঈন খান, নজরুল ইসলাম খান ও বিমানবাহিনীর সাবেক প্রধান আলতাফ হোসেন চৌধুরীসহ কয়েকজনকে এ কমিটিতে অন্তর্ভুক্ত করা হয়েছে, এটি আরেকটি বিশেষ দিক। আগে দলীয় প্রধানসহ এ ধরনের নেতারা পররাষ্ট্রবিষয়ক কমিটিতে ছিলেন না।

সর্বশেষ ২০১৯ সালের ফেব্রুয়ারিতে ‘বৈদেশিক সম্পর্কবিষয়ক কমিটি’ করে বিএনপি। ২১ সদস্যের এ কমিটির প্রধান ছিলেন দলের স্থায়ী কমিটির সদস্য ও সাবেক মন্ত্রী আমীর খসরু মাহমুদ চৌধুরী। বর্তমান কমিটির প্রধান তারেক রহমান দীর্ঘদিন ধরে যুক্তরাজ্যে নির্বাসিত। এ কারণে পুনর্গঠিত কমিটিতেও আমীর খসরু নেতৃত্বে থাকছেন বলে দলীয় সূত্রে জানা গেছে।
