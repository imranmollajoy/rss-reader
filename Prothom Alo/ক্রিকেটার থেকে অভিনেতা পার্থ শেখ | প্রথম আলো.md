স্পাইনাল কর্ডের ইনজুরি নিয়ে শেষবারের মতো মাঠ ছেড়েছিলেন তরুণ ক্রিকেটার পার্থ শেখ। ২৫ দিন হাসপাতালে ভর্তি ছিলেন। হাসপাতাল থেকে ফিরলেও ক্রিকেটে ফিরতে পারেননি।

২০১৫ সালে ক্রিকেট ক্যারিয়ারের ইতি ঘটেছিল তাঁর। ২০১১ সালে ক্রিকেটে নাম লেখান তিনি। উদয়ন ক্রিকেট একাডেমিতে ক্রিকেট শিখেছেন। বয়সভিত্তিক ক্রিকেটে ঢাকা মেট্রো অনূর্ধ্ব–১৬ ও ১৯ দলে খেলেছেন।

‘তখন সকাল ছয়টায় অনুশীলনে যেতাম। রাত নয়টায় বাসায় ফিরতাম।’ বললেন এক সময়ের বাঁহাতি ওপেনার পার্থ।

তাঁর স্বপ্ন ছিল, একদিন বাংলাদেশ জাতীয় ক্রিকেট দলে খেলবেন। একটি ইনজুরিতে সেই স্বপ্ন ভেঙে খান খান হয়ে গেছে। পার্থ বলেন, ‘আমার জীবনের সবচেয়ে বড় স্বপ্নটা ভেঙে গেছে, এটা সবচেয়ে বড় ব্যর্থতা।’

এখনো সেই দুঃস্বপ্ন পার্থকে তাড়া করে বেড়ায়। তবে ভেঙে পড়েননি, নতুন স্বপ্ন বুনেছেন। এটি অভিনেতা হওয়ার স্বপ্ন। ক্রিকেটার হওয়ার স্বপ্নটা না ভাঙলে পরের স্বপ্নের পথে হাঁটতেন না তিনি।
