সচেতনতার সঙ্গে দরদ মিশলে পরে দৃশ্যপট যে পুরোটাই বদলে যায়, তার একটা উজ্জ্বল দৃষ্টান্ত স্থাপন করেছেন বগুড়ার শেরপুরের একদল তরুণ। আগে যেখানে অনেকে বন্দুক কিংবা এয়ারগান দিয়ে পাখি শিকার করতেন, এখন পুরো এলাকা পাখিদের অভয়ারণ্য হয়ে উঠেছে। এর কৃতিত্ব পরিবেশ ও প্রতিরক্ষা সংস্থা নামে একটি সংগঠনের। উপজেলার পরিবেশ ও জীববৈচিত্র্য রক্ষায় এ সংগঠনের সদস্যরা নিঃসন্দেহে উল্লেখ করার মতো অবদান রাখছেন।

*প্রথম আলো*র খবর জানাচ্ছে, ২০২০ সালে একদল তরুণ পরিবেশ ও প্রতিরক্ষা সংস্থা প্রতিষ্ঠা করেন। শেরপুর উপজেলার ১০টি ইউনিয়ন ও শেরপুর পৌর শহরে সংগঠনটি পরিবেশ ও জীববৈচিত্র্য রক্ষায় নানা ধরনের কর্মকাণ্ড করে আসছে। এর মধ্যে পাখি হত্যা না করার জন্য মানুষের মধ্যে সচেতনতা তৈরি করার কাজটা তারা করছে। শুধু মৌখিক উপদেশ দিয়েই তারা থেমে থাকছে না। আহত পাখির পরিচর্যা ও চিকিৎসাসেবা দেওয়ার কাজটিও তারা করছে।
