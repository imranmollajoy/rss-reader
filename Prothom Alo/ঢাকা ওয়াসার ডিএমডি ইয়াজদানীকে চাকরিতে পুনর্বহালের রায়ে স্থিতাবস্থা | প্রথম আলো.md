গত বছরের ২২ জুন ঢাকা ওয়াসার উপব্যবস্থাপনা পরিচালক (মানবসম্পদ ও প্রশাসন) পদে সৈয়দ মো. গোলাম ইয়াজদানীর নিয়োগের চুক্তি বাতিল করে ঢাকা ওয়াসা বোর্ড। এই সিদ্ধান্তের বৈধতা নিয়ে ইয়াজদানী রিট করেন। রিটের চূড়ান্ত শুনানি শেষে এই মাসের ১০ তারিখ রায় দেন হাইকোর্ট। রায়ে গোলাম ইয়াজদানীর চুক্তিভিত্তিক নিয়োগ বাতিলের সিদ্ধান্ত অবৈধ ঘোষণা করা হয়। রায় পাওয়ার ৩০ দিনের মধ্যে তাঁকে চাকরিতে স্বপদে পুনর্বহাল এবং তাঁর বকেয়া বেতন-ভাতাদি পরিশোধ করতে নির্দেশ দেওয়া হয়।

এরপর হাইকোর্টের রায় স্থগিত চেয়ে গতকাল মঙ্গলবার আপিল বিভাগে আবেদন করে ঢাকা ওয়াসা কর্তৃপক্ষ, যা আজ চেম্বার আদালতে শুনানির জন্য ওঠে। ঢাকা ওয়াসার পক্ষে শুনানিতে ছিলেন জ্যেষ্ঠ আইনজীবী এ এম আমিন উদ্দিন এবং এ এম মাছুম। ইয়াজদানীর পক্ষে শুনানি করেন জ্যেষ্ঠ আইনজীবী শাহ মঞ্জুরুল হক।
