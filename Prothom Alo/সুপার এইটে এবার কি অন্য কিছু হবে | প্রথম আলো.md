প্রথম লক্ষ্য ছিল সুপার এইট। সেটি হয়ে গেছে। এবার?

সুপার এইটের পর আর কী লক্ষ্য থাকতে পারে? লক্ষ্য থাকতে পারে একটাই—সেমিফাইনাল!

এমন নয় যে বাংলাদেশের অধিনায়ক সুপার এইটে ওঠার পর সেই স্বপ্নের কথা বলছেন। সেই স্বপ্ন চোখে নিয়েই এসেছেন বিশ্বকাপে। তার প্রমাণও আছে। দেশ ছাড়ার আগে বিশ্বকাপের চার সেমিফাইনালিস্টের নাম বলতে গিয়ে তিনটির বেশি বলেননি। বলেছিলেন একটা জায়গা ফাঁকা রাখতে।

নিউইয়র্কে দক্ষিণ আফ্রিকার কাছে হেরে যাওয়ার পর তাওহিদ হৃদয় কী বলেছিলেন, মনে আছে তো? বাংলাদেশের সুপার এইট তখনো অনেক দূরের পথ। দুই ম্যাচে একটি জয়, একটি হার। সেই সময়েও তাওহিদ হৃদয় সাংবাদিকের চোখে চোখ রেখে বলে দিয়েছিলেন, শুধু সুপার এইট নয়, বাংলাদেশ সেমিফাইনাল-ফাইনালে খেলার মতো দল।
