মিরনজিল্লার বাসিন্দারা যে ঘরগুলোয় থাকেন, প্রকৃতপক্ষে সেগুলো মাথা গোঁজার ঠাঁইও নয়। আট ফুট দৈর্ঘ্য আর চার ফুট প্রস্থের একেকটা ঘরে চার থেকে পাঁচজন মানুষ থাকেন। সে ঘরই ভেঙে দিয়ে সিটি করপোরেশন এখন তাঁদের পথের ফকির বানিয়ে দিয়েছে। শুধু ঘর ভেঙেই কিংবা উচ্ছেদ করেই থামছে না; মিরনজিল্লার উচ্ছেদ হয়ে যাওয়া অথবা উচ্ছেদের পথে থাকা বাসিন্দারা কাউন্সিলর আউয়াল হোসেনের বিরুদ্ধে যে অভিযোগ তুলেছেন, সেটা এককথায় বর্ণবিদ্বেষী। ভুক্তভোগীরা বিবিসি বাংলার কাছে অভিযোগ করেছেন, ‘আমাদের কেউ বাসা ভাড়াও দিতে চাইছে না। কাউন্সিলরের লোকেরা মানা করে দিছে। বলছে যে এদের ভাড়া দিবা না। দিলে টিপ, চুড়ি—এগুলো পরতে দিবা না।’

প্রায় ছয় দশক আগে জার্মান দার্শনিক ও মনোবিদ এরিক ফ্রম অগ্রগতির সংজ্ঞা দিতে গিয়ে বলেছিলেন, ‘অগ্রগতি কেবল তখনই ঘটে, যখন অর্থনীতি, আর্থরাজনীতি ও সাংস্কৃতিক পরিসরে স্বতঃস্ফূর্ত পরিবর্তন হয়। এর কোনো একটা ক্ষেত্রে অগ্রগতি যদি বাধাগ্রস্ত হয়, তাহলে অন্য যেকোনো জায়গার অগ্রগতিটা ধ্বংস হয়।’

আমাদের রাজনীতিবিদেরা যেভাবে সামষ্টিক স্বার্থকে গলা টিপে ধরে শুধু ক্ষমতার বলয়ে থাকা মুষ্টিমেয় মানুষের জন্য আলাদিন চেরাগের অগ্রগতির ব্যবস্থা করে চলেছেন, তার চড়া মূল্য কি প্রতিদিন চুকিয়ে যাচ্ছি না? মিরনজিল্লা কলোনির ঘর হারিয়ে পথের ফকির হয়ে যাওয়া রানু রানীর বুকভাঙা কান্না আমাদের কজনকে স্পর্শ করতে পারে। ‘ঘরদুয়ার সব ধ্বংস হয়ে গেল। এইটুকুন জায়গায় চার থেকে পাঁচজন আমরা থাকি। আমাদের জন্য কি কোনো মায়াদয়া লাগছে না? এইটুকু জায়গাটাও তোমরা লিয়ে লিচ্ছো...’

● **মনোজ দে **প্রথম আলোর সম্পাদকীয় সহকারী
