ইউরোতে ফেবারিট হিসেবে খেলতে এসেছে ইংল্যান্ড। ফিল ফোডেন, জুড বেলিংহাম ও হ্যারি কেইনদের মতো তারকাদের নিয়ে গড়া দলটির কাছে সমর্থকদের প্রত্যাশাও ছিল দারুণ কিছু। কিন্তু প্রথম দুই ম্যাচে সে প্রত্যাশা পূরণে পুরোপুরি ব্যর্থ হয়েছে ইংলিশরা। সার্বিয়ার বিপক্ষে কোনোরকমে ১-০ গোলের জয় পেলেও <a href="https://www.prothomalo.com/sports/football/wnyxieklvr" target="_blank">ডেনমার্কের বিপক্ষে পয়েন্ট হারিয়েছে ‘থ্রি লায়ন্স’রা।</a> এমন পারফরম্যান্সের কারণে এখন ব্যাপক সমালোচনার মুখে আছে দলটি।

বিশেষ করে দলকে খেলানোর কৌশলের কারণে সমালোচিত হচ্ছেন কোচ গ্যারেথ সাউথগেট। প্রশ্ন উঠেছে কোচ হিসেবে সাউথগেটের সামর্থ্য নিয়েও। ডেনমার্ক ম্যাচের পর সাবেক ও বর্তমান দুই জার্মান ফুটবলার পার মার্টেসাকার ও ক্রিস্তফ ক্রামার রীতিমতো ধুয়ে দিয়েছেন সাউথগেটকে। বলেছেন, এমন দুর্দান্ত স্কোয়াড নিয়ে ইংল্যান্ড দল খেলছে ইউনিয়ন বার্লিনের মতো। দলটির এমন অবস্থার জন্য কোচ সাউথগেটকেই মূলত দায়ী করেছেন তাঁরা।
