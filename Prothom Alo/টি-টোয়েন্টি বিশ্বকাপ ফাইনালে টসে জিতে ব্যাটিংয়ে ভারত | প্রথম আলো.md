বাংলাদেশ সময় গত ২ জুন ডালাসে শুরু হয়েছিল ২০২৪ টি-টোয়েন্টি বিশ্বকাপ। ৫৫তম ও শেষ ম্যাচটি আজ। ফাইনালে বার্বাডোজের ব্রিজটাউনের কেনসিংটন ওভালে মুখোমুখি ভারত ও দক্ষিণ আফ্রিকা, দুই দলই অপরাজিত এখন পর্যন্ত। আবহাওয়ার পূর্বাভাসের ম্যাচের শেষ দিকে বৃষ্টির সম্ভাবনা আছে, তবে এখন পর্যন্ত সেটি ঠিকঠাক। দক্ষিণ আফ্রিকা প্রথমবারের মতো খেলছে কোনো বিশ্বকাপ ফাইনালে। ভারতের জন্য সর্বশেষ আট বিশ্বকাপে এটি তৃতীয় ফাইনাল। তবে ট্রফিটা দুদলের কাছেই যেন একদিক থেকে একই রকম কাঙ্ক্ষিত—দক্ষিণ আফ্রিকা তো কখনই জেতেনি, ভারতের সর্বশেষ বিশ্বকাপ ২০১১ সালে, সর্বশেষ বৈশ্বিক ট্রফিও ১১ বছর আগে। তৃতীয়বার বিশ্বকাপের ফাইনাল আয়োজন করতে যাওয়া ব্রিজটাউনে কিছুক্ষণ পরই টস। ফাইনালে, এ বিশ্বকাপে শেষবার (যদি ম্যাচটি আগামীকাল রিজার্ভ ডে-তে না গড়ায়) প্রথম লাইভে আপনাকে স্বাগত জানাচ্ছি আমি সাইফুল্লাহ্‌ বিন আনোয়ার।
