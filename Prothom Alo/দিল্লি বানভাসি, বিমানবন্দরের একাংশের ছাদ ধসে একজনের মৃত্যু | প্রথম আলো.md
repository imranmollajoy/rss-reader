অথচ আবহাওয়া অফিসের মতে এটা বর্ষার বারিধারা নয়। দিল্লিতে বর্ষা ঢুকতে এখনো দিন তিনেক দেরি। আজ ও কাল শনিবারও এই বৃষ্টি চলার কথা। এতে তাপমাত্রা অনেকটা কমে গেলেও দিল্লির সর্বত্র নিষ্কাশন ব্যবস্থার যে হাল হয়েছে, তাতে বর্ষার কথা ভেবে শহরবাসী দুশ্চিন্তাগ্রস্ত হয়ে পড়ছে।

দিল্লিতে বিমানবন্দরের ছাদ ভেঙে পড়ার ঘটনায় সরকারের বিরুদ্ধে  সমালোচনা হয়েছে। তৃণমূল সংসদ সদস্য সাকেত গোখলে এ বিপর্যয়ের জন্য সরাসরি দায়ী করেছেন ভারতের প্রধানমন্ত্রী নরেন্দ্র মোদিকে। সামাজিক মাধ্যমে কিছু ছবি দিয়ে তিনি লেখেন, ভোটের আগে প্রধানমন্ত্রী তড়িঘড়ি এই নির্মীয়মাণ টার্মিনালের উদ্বোধন করেছিলেন। তিনজনের মৃত্যুর জন্য প্রধানমন্ত্রীই দায়ী।

কংগ্রেস সভাপতি মল্লিকার্জুন খাড়গে, কংগ্রেস নেত্রী প্রিয়াঙ্কা গান্ধী, আম আদমি পার্টির সঞ্জয় সিংয়েরাও এই বিপর্যয়ের দায় সরাসরি ভারতীয় জনতা পার্টি (বিজেপি) ও প্রধানমন্ত্রী মোদির ঘাড়ে চাপিয়েছেন। খাড়গে ‘এক্স’ হ্যান্ডেলে লিখেছেন, সরকারের দুর্নীতি ও অবহেলাই এর কারণ।
