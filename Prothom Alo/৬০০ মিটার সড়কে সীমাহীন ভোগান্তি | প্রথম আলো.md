সড়কটিতে এমনিতেই একটি লেভেল ক্রসিং আছে। ট্রেন আসা-যাওয়ার কারণে সেখানে ঘণ্টার পর ঘণ্টা সময় নষ্ট হয় শহরবাসীর। এর মধ্যে এক বছর ধরে যোগ হয়েছে সড়ক বেহাল। খানাখন্দের কারণে যানবাহন চলছে হেলেদুলে। মাঝেমধ্যেই যানবাহন উল্টে ঘটছে দুর্ঘটনা। দেখা দিচ্ছে দীর্ঘ যানজট। এরপরও টনক নড়ছে না প্রশাসনের।

গাজীপুর সিটি করপোরেশনের রাজবাড়ি সড়কের মাইক্রোস্ট্যান্ড থেকে রাজবাড়ি ঢাল পর্যন্ত প্রায় ৬০০ মিটার সড়কের চিত্র এটি। মূল শহরে যাতায়াতের প্রধান এই সড়কের এক পাশে জেলা প্রশাসকের কার্যালয়, জেলা ও দায়রা জজ আদালত, ফায়ার সার্ভিস স্টেশন। আরেক পাশে নগর ভবন, জেলা পুলিশ সুপারের কার্যালয় ও শহীদ তাজউদ্দীন আহমদ মেডিকেল কলেজ হাসপাতালসহ নানা দপ্তর।
