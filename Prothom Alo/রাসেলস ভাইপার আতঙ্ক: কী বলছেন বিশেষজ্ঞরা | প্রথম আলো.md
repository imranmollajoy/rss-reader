রাসেলস ভাইপার সাপ নিয়ে দেশে আতঙ্ক ছড়িয়ে পড়েছে। এই সাপের কামড়ে মৃত্যুর খবরও পাওয়া যাচ্ছে। আবার কখনো ছড়াচ্ছে মৃত্যুর গুজব। এমন পরিস্থিতিতে এই সাপসহ বিভিন্ন নির্বিষ সাপ নিধনের খবর বাড়ছে। বিশেষজ্ঞরা বলছেন, এভাবে সাপ নিধনে প্রকৃতির ভয়ানক ক্ষতি হচ্ছে।

রাসেলস ভাইপার বা চন্দ্রবোড়া সাপের আরেক নাম উলুবোড়া। বিষধর এ সাপটি মাঝে কয়েক বছর খুব কম দেখা গিয়েছিল। গত এক মাসে রাজশাহীর চারঘাট ও গোদাগাড়ী, রাজবাড়ীর গোয়ালন্দ, চাঁদপুরের মতলবসহ দেশের বিভিন্ন জায়গায় এর দেখা মিলছে। গত তিন মাসে পদ্মার তীরবর্তী মানিকগঞ্জে অন্তত পাঁচজন প্রাণ হারিয়েছেন এই সাপের দংশনে।

গত বৃহস্পতিবার ফরিদপুর সদরের নর্থ চ্যানেল ইউনিয়নের দুর্গম চরে রাসেলস ভাইপারের কামড়ে এক কৃষকের মৃত্যু হয়। যশোরে এই সাপের কামড়ে এক শিশুর মৃত্যুর গুজবও ছড়িয়ে পড়ে। এরই মধ্যে কিছু গণমাধ্যমে খবর প্রকাশ করা হয়, সাপটি ঢাকার কাছে চলে এসেছে। এমন আতঙ্কের মধ্যে এই সাপ মারার জন্য পুরস্কার ঘোষণা এবং দেশের ভেতর সাপটির উপস্থিতি বোঝাতে মানচিত্র তৈরিসহ সামাজিক যোগাযোগমাধ্যমে নানা প্রচার চালানো হচ্ছে।
