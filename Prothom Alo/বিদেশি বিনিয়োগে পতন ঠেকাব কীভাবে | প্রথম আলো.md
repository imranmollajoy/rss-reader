আঙ্কটাডের উপরিউক্ত প্রতিবেদন অনুযায়ী, বিশ্বের সব দেশ ২০২৩ সালে এফডিআই পেয়েছে ১ লাখ ৩৩ হাজার কোটি ডলার, আগের বছরের চেয়ে যা ২ শতাংশ কম। বিশ্ব অর্থনীতিতে ধীরগতি এবং ভূরাজনৈতিক উত্তেজনার কারণে বিনিয়োগ কম হয়েছে বলে মনে করছে সংস্থাটি। গত বছর দক্ষিণ এশিয়ায় ভারতের কারণে সার্বিকভাবে এফডিআই কমেছে ৩৮ শতাংশ। 

আমাদের বুঝতে হবে, বিদেশি বিনিয়োগ প্রবাহ ও বিনিয়োগ স্থিতি দুটিই কমে যাওয়া উদ্বেগজনক। এর মানে নতুন বিনিয়োগকারী আকর্ষণ এবং যারা আছে তাদেরও ধরে রাখার ক্ষেত্রে সাফল্য কম।

কমে যাওয়ার পেছনে অবশ্য রয়েছে দীর্ঘদিনের বিনিয়োগ পরিবেশের দুর্বলতা। কিছু মান্ধাতা আমলের আইনকানুনের এখনো সংস্কার করা হয়নি। এ ছাড়া গত দুই বছরে সামষ্টিক অর্থনীতিতে যেসব চ্যালেঞ্জ তৈরি হয়, বিশেষত মুদ্রার বিনিময় হারে অস্থিরতা, বৈদেশিক মুদ্রার রিজার্ভ কমে যাওয়া, আমদানি নিয়ন্ত্রণসহ কিছু কারণ বিদেশি বিনিয়োগে বাধা সৃষ্টি করেছে।

আইন ও নীতির ধারাবাহিকতার অভাব বিনিয়োগকারীদের মধ্যে অনিশ্চয়তা বাড়িয়েছে। অন্যান্য দেশের অভিজ্ঞতায় আমরা অনেকেই জানি, বিনিয়োগ আকর্ষণে শুধু প্রণোদনা দিলে হবে না, প্রয়োজনীয় সংস্কারও করতে হবে। কৌশলগত অবস্থান দৃঢ় থাকতে হবে। কারণ, সব দেশই বিদেশি বিনিয়োগ চায়। প্রতিযোগিতা করে বিনিয়োগ আনতে হলে কৌশলগত পদক্ষেপ খুবই গুরুত্বপূর্ণ।
