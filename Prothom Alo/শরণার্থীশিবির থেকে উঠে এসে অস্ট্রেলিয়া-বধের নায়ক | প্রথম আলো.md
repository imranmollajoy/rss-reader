শৈশব কেটেছে পাকিস্তানের শরণার্থীশিবিরে। কোথায় বাড়ি, কোথায় ঘর, কীই–বা ঠিকানা—১১ বছর বয়স পর্যন্ত নিজের এ পরিচয়টাও জানতেন না। যখন জেনেছেন, শুনেছেন যুদ্ধবিধ্বস্ত নিজ দেশ আফগানিস্তানের কথা। তবুও ফিরতে চেয়েছেন, পরিবারের পুরোনো কাপড়ের ব্যবসার হাল ধরতে চেয়েছেন। কিন্তু পারেননি। কীভাবে পারবেন?

তখন তো ‘কাছা ঘাড়ি’ শরণার্থীশিবির থেকে বের হওয়াই ছিল তাঁদের জন্য কঠিন। মৌলিক চাহিদা মিটিয়ে বেঁচে থাকার জন্যই প্রতিদিন লড়াই করতে হতো তাঁর পরিবারকে।

লড়াই করে জীবন এগিয়ে নিয়ে যেতে হয়েছে বলেই হয়তো বডিবিল্ডার হওয়ার স্বপ্ন দেখতেন। গল্পটা আফগান অলরাউন্ডার গুলবদিন নাইবের। নিজের আসল বাড়ির আঙিনা থেকে বহুদূরে, পরবাসেই ক্রিকেটের হাতেখড়ি হয় তাঁর। কে জানত, সেই ছেলেটার হাত ধরেই একদিন অস্ট্রেলিয়া–বধের গল্প লিখবে আফগানরা, গড়বে ইতিহাস!
