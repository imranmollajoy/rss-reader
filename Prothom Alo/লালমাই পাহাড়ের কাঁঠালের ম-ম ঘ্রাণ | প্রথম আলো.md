লালমাটির পাহাড়, মাঝে পিচঢালা আঁকাবাঁকা সড়ক। পাহাড়ের গায়ে মাথা উঁচু করে দাঁড়িয়ে আছে কাঁঠালগাছ। আগাগোড়া কাঁঠাল ঝুলে আছে। সেই গাছে  পাকা কাঁঠালের ঘ্রাণ এসে লাগে নাকে। পাকা কাঁঠালের ম–ম ঘ্রাণে মোহিত হন পথচারীরা।

গত শুক্রবার সকাল সাতটা। সূর্যের আলো ছড়িয়ে পড়েছে পাহাড়জুড়ে। পিচঢালা সড়কের পাশে দূরদুরান্ত থেকে আসা পাইকারররা ভিড় করছেন। আছেন স্থানীয় লোকজন। তাঁরা সাবাই অপেক্ষা করছেন কাঁঠাল কেনার জন্য। গাছে উঠে কাঁঠাল সংগ্রহে ব্যস্ত বাগানের মালিকেরা। এই দৃশ্য লালমাই পাহাড়ের হাতিগাড়া, ধনমুড়া, সালমানপুর, রাজারখোলা, চৌধুরীখোলা, ভাঙ্গামুড়া, শ্রীবিদ্যা, বারপাড়া, ধর্মপুর ও রতনপুর ও জামমূড়া এলাকার।

লালমাই পাহাড়ের রাজারখলা এলাকায় গিয়ে দেখা যায়, জমির উদ্দিন ও ইউসুফ মিয়া তাঁদের বাগান থেকে কাঁঠাল সংগ্রহ করে স্তূপ করছেন। জমির উদ্দিন বলেন, ‘প্রতিটি কাঁঠাল পাইকারি ৫০ টাকা থেকে শুরু করে ১০০ টাকা পর্যন্ত বিক্রি করি। এ বছর ৩০টি গাছ থেকে কাঁঠাল সংগ্রহ করেছি।’
