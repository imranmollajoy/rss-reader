**স্কুলে সাদিয়াই একমাত্র জিপিএ-৫ পেয়েছে**

মির্জাগঞ্জ উপজেলার কিসমত শ্রীনগর মাধ্যমিক বিদ্যালয়ের মানবিক বিভাগ থেকে জিপিএ–৫ পেয়েছে সাদিয়া সুলতানা। তার বাবা দেলোয়ার হোসেন রিকশা চালিয়ে ছয় সদস্যের পরিবারের খরচ মেটান। ওই আয় দিয়েই চলে সন্তানদের পড়াশোনা। চার বোনের মধ্যে সাদিয়ার বড় বোনের বিয়ে হয়েছে। ছোট দুই বোন দুটি স্থানীয় মাদ্রাসায় পড়ে।

দেলোয়ার হোসেন বলেন, ঘূর্ণিঝড় রিমালের কারণে সাত দিন বিদ্যুৎ ছিল না। এ সময় রিকশায় চার্জ দিতে পারেননি। রিকশা চালাতেও পারেননি। শুধু শুকনা খাবার খেয়ে সাত দিন পার করেছেন। তিনি আরও বলেন, শিক্ষকদের সহযোগিতায় অনেক কষ্ট করে লেখাপড়া করেছে সাদিয়া। ঠিকমতো তিন বেলা খেতেও দিতে পারেননি। একাদশ শ্রেণিতে ভর্তির জন্য সে স্থানীয় কলেজের আবেদন করেছে। ওর লেখাপড়ার খরচ কীভাবে চালাবেন জানেন না।

কিসমত শ্রীনগর মাধ্যমিক বিদ্যালয়ের প্রধান শিক্ষক (ভারপ্রাপ্ত) মো. হারুন-অর-রশিদ বলেন, সাদিয়া অত্যন্ত মেধাবী শিক্ষার্থী। ওর বাবার রিকশার ওপর ভিত্তি করে ওদের পরিবার চলে। বিদ্যালয় থেকে ২০২৪ সালে ৫১ জন শিক্ষার্থী এসএসসি পরীক্ষায় অংশ নেয়। একমাত্র সাদিয়াই জিপিএ–৫ পেয়ে উত্তীর্ণ হয়েছে। একটু সহযোগিতা পেলে সাদিয়া জীবনের লক্ষ্যে পৌঁছাতে পারবে।

\[**প্রতিবেদন** তৈরিতে তথ্য দিয়েছেন **প্রতিনিধি**, *রায়গঞ্জ*, *সিরাজগঞ্জ,* *তারাগঞ্জ*, *রংপুর,* *গৌরনদী*, *বরিশাল ও মির্জাগঞ্জ, পটুয়াখালী*\]
