জলাবদ্ধতা এখন দেশের সব নগরীর বড় সমস্যা হয়ে দাঁড়িয়েছে। তবে চট্টগ্রামের জলাবদ্ধতার সমস্যা আলাদাভাবেই উচ্চারিত হয়। কারণ, এক–দুই ঘণ্টার টানা বৃষ্টিতেই নগরটির অনেক এলাকা ডুবে যায়। সড়ক, নালা ও খাল তখন একাকার হয়ে যায়। চট্টগ্রাম শহরে উন্নয়নের শেষ নেই, কিন্তু জলাবদ্ধতার সমস্যা থেকে মুক্তি মিলছে না নগরবাসীর। সাম্প্রতিক বছরগুলোয় আরও একটি বিষয় আতঙ্কের ব্যাপার হয়ে দাঁড়িয়েছে নগরটিতে। নালা বা খালে পড়ে একের পর এক মৃত্যুর ঘটনা ঘটছে। নালা বা খালে নিরাপত্তাবেষ্টনী থাকলে কি এসব মৃত্যু রোধ করা যেত না? দুঃখজনক ব্যাপার হচ্ছে, নগর তদারকির প্রতিষ্ঠানগুলোকে এ ব্যাপারে খুব একটা মনোযোগী হতে দেখা যাচ্ছে না।

*প্রথম আলো*র প্রতিবেদন জানাচ্ছে, গত এক মাসে চট্টগ্রামের তিনটি খালে পড়ে তিনটি মৃত্যুর ঘটনা ঘটেছে। শেষ ঘূর্ণিঝড় রিমালের পর জলাবদ্ধতার কারণে নগরের আছদগঞ্জ এলাকায় কলাবাগিচা খালে পড়ে মারা যান এক যুবক। পুরো খালের পাশে নেই কোনো নিরাপত্তাবেষ্টনী। ওই মৃত্যুর ঘটনার পর এলাকাবাসী সেখানে দড়ি দিয়ে একটি অস্থায়ী বেষ্টনী দিয়েছেন। এরপরও সেখানে আরও দুর্ঘটনা ঘটার আশঙ্কা করছেন স্থানীয় অধিবাসীরা।
