সংবাদ সম্মেলনে ডিএমপির অতিরিক্ত কমিশনার মো. মুনিবুর রহমান বলেন, ঢাকা মহানগরের বিভিন্ন বাস টার্মিনাল ও আন্তজেলা বাস টার্মিনাল ছাড়া সড়কের কোনো স্থান থেকে দূরপাল্লার পরিবহনগুলো যাত্রী তুলতে বা নামাতে পারবে না। টার্মিনালের ভেতরে অবস্থান করেই বাসের আসন পূর্ণ করতে হবে। বিষয়টি নিশ্চিত করতে পরিবহন মালিক কর্তৃপক্ষের সঙ্গে একাধিক বৈঠক করে তাদের সঠিক নির্দেশনা মেনে ব্যবস্থা নিতে আহ্বান জানিয়েছেন।

ডিএমপি ট্রাফিকের এই ঊর্ধ্বতন কর্মকর্তা আরও বলেন, যাঁরা মোটরসাইকেল চালিয়ে দূরদূরান্তে যাবেন, তাঁদের সার্বক্ষণিক হেলমেট পরতে হবে। একই সঙ্গে সড়কে চলাচলের ক্ষেত্রে গতিসীমা মেনে চলার জন্য অনুরোধ করেন তিনি।

লঞ্চ টার্মিনালগুলোতে যাত্রীদের যেন ভোগান্তি না হয়, সে বিষয়ে ডিএমপি ট্রাফিক বিভাগ সতর্ক রয়েছে। রাজধানীতে ঢোকা ও বের হওয়ার পয়েন্টগুলোতে যাতে কোনো ধরনের যানজটের সৃষ্টি না হয়, সে বিষয়ে ট্রাফিক বিভাগ পর্যবেক্ষণ করছে।
