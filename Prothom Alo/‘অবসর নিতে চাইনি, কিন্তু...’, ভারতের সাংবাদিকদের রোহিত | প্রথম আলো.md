অধিনায়ক হিসেবে প্রথম বিশ্বকাপ জিতে কীভাবে উদ্‌যাপন করবেন, সেটা নাকি বুঝে উঠতে পারছিলেন না রোহিত শর্মা। শিরোপা জয়ের পর সংবাদ সম্মেলনে গিয়ে রোহিত বলেছিলেন সেটাই। বার্বাডোজের সেই সংবাদ সম্মেলনে আন্তর্জাতিক টি–টোয়েন্টি থেকে অবসর নেওয়ার ঘোষণাও দেন ভারতের অধিনায়ক।

সংবাদ সম্মেলন শেষে ভারতের সাংবাদিকদের মুখোমুখি হয়ে অবশ্য অন্য কথা বলেছেন রোহিত। এখনই আন্তর্জাতিক টি–টোয়েন্টিকে বিদায় জানানোর ইচ্ছা তাঁর ছিল না। কিন্তু পরিস্থিতিটা এমন ছিল যে এটাকেই তাঁর কাছে মনে হয়েছে অবসর নেওয়ার সঠিক সময়। ফাইনালের পর মাঠে পুরস্কার বিতরণী অনুষ্ঠানে ম্যাচসেরার পুরস্কার হাতে নিয়ে আন্তর্জাতিক টি-টোয়েন্টি থেকে ঘোষণা দেন বিরাট কোহলি। এরপর সংবাদ সম্মেলনে গিয়ে রোহিতের ওই ঘোষণা।
