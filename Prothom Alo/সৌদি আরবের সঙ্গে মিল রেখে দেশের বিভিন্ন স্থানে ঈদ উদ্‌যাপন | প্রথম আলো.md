সৌদি আরবের সঙ্গে মিল রেখে আজ রোববার দেশের বিভিন্ন এলাকায় পবিত্র ঈদুল আজহা উদ্‌যাপিত হচ্ছে। সকালে মুসল্লিরা জামাতে ঈদের নামাজ আদায় করেন। পরে তাঁরা পশু কোরবানির কাজে ব্যস্ত হয়ে পড়েন।

**চাঁদপুর**  
চাঁদপুরের বিভিন্ন স্থানে আজ ঈদুল আজহার নামাজ আদায় করেছেন মুসল্লিরা। সকাল আটটা থেকে নয়টার মধ্যে ঈদের নামাজ শেষে পশু কোরবানি করা হয়।

চাঁদপুরের হাজীগঞ্জ উপজেলার সমেশপুর, অলিপুর, বলাখাল, মনিহার, প্রতাপুর, বাসারা, ফরিদগঞ্জ উপজেলার লক্ষ্মীপুর, কামতা, গল্লাক, ভুলাচোঁ, সোনাচোঁ, উভারামপুর, উটতলি, কাইতাড়া, মূলপাড়া, বদরপুর, আইটপাড়া, সুরঙ্গচাইল, বালিথুবা, পাইকপাড়া, নুরপুর, সাচনমেঘ, শোল্লা, হাঁসা, গোবিন্দপুর, মতলব উত্তর উপজেলার দশানী, মোহনপুর, পাঁচানী এবং কচুয়া ও শাহরাস্তি উপজেলার কিছু গ্রামের একশ্রেণির মুসল্লি ঈদুল আজহা উদ্‌যাপন করছেন।

হাজীগঞ্জের সাদ্রা দরবার শরিফের পীর হিসেবে পরিচিত আবু ইয়াহিয়া মো. জাকারিয়া আল মাদানি বলেন, ১৯২৮ সাল থেকে শুরু করে দীর্ঘ ৯৬ বছর ধরে সৌদি আরবের অনুকরণে রোজা ও দুই ঈদ উদ্‌যাপন করে আসছেন তাঁরা। আর চাঁদপুরে এই রীতি চালু করেন তাঁর বাবা প্রয়াত মাওলানা ইসহাক। তিনি আরও বলেন, সাদ্রা দরবার শরিফে আজ সকাল সাড়ে আটটায় ঈদের প্রধান জামাত অনুষ্ঠিত হয়েছে। একই সময় সাদ্রা মাদ্রাসা মাঠে পৃথক আরেকটি ঈদের জামাত অনুষ্ঠিত হয়। এ ছাড়া ফরিদগঞ্জ উপজেলার টোরামুন্সিরহাট বাজার জামে মসজিদসহ বিভিন্ন স্থানে ঈদের জামাত হয়েছে।

এদিকে চাঁদপুরের মতলব উত্তর উপজেলার ১০টি গ্রামের প্রায় ২০ হাজার মুসল্লি ঈদ উদ্‌যাপন করছেন। স্থানীয় পাঁচানি গ্রামের আবদুর রব ও মাথাভাঙ্গা গ্রামের খলিলুর রহমান বলেন, হজ পালনের দিনে ঈদ উৎসব করতে পেরে তাঁরা খুবই খুশি। প্রায় ৬০ বছর ধরে এভাবে তাঁরা ঈদ উৎসব উদ্‌যাপন করছেন।
