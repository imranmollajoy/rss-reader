মিরসরাই উপজেলার পুরো পশ্চিম দিকটাই সমুদ্রঘেরা। দিনমান পাহাড় ঝরনা আর হ্রদে ঘুরে ক্লান্ত হলে সমুদ্রতীরে এসে বসলে লোনা হাওয়া জুড়াবে মনপ্রাণ। আর চোখের সীমানায় উত্তাল ঢেউয়ের তালে জেলে নৌকার নাচন দেবে চোখের প্রশান্তি। ইচ্ছা করলে এখানকার মাছঘাটগুলোয় ঘুরে ঘুরে দেখা যাবে জেলেজীবনের সুখ-দুঃখ। সব শেষে সৈকতের জলে ভেজা পায়ে বাড়ির পথ ধরলে মনে হবে জীবন সুন্দর আর প্রকৃতির এমন অপার সৌন্দর্য দেখতে এখানে বারবার ফিরে আসতে চাইবে মন।

সম্প্রতি মিরসরাইয়ের খৈয়াছড়া ঝরনায় কথা হয় ঢাকার বংশাল থেকে আসা একটি পর্যটক দলের এক সদস্যের সঙ্গে। মিরসরাইয়ে ঘুরতে এসে কেমন লাগছে জানতে চাইলে পেশায় স্থপতি ইব্রাহীম আনোয়ার খান নামের ওই পর্যটক বলেন, ‘ঘুরতে আসার জন্য মিরসরাই উপজেলা একটি অসাধারণ জায়গা। বন পাহাড়, ঝরনা, হ্রদ, নদী ও সমুদ্রের এমন সন্নিবেশ দেশের আর কোথাও আছে বলে আমার জানা নেই। আমরা এরই মধ্যে মহামায়া হ্রদ আর খৈয়াছড়া ঝরনা ঘুরেছি। দুটোর সৌন্দর্যই মনকাড়া। তবে রাতযাপনের ভালো ব্যবস্থা না থাকায় চাইলেও একবারে এসে এখানকার সব কটি পর্যটন স্পট ঘুরে দেখা সম্ভব নয়। সরকার এখানে পর্যটনের উন্নয়নে কিছু করেছে বলে মনে হয়নি। থাকা, খাওয়া আর যাতায়াতের ভালো ব্যবস্থা থাকলে এখানে বিশ্বমানের পর্যটনকেন্দ্র তৈরির সব উপাদানই আছে। প্রকৃতি যেন দুই হাত ভরে সব ঢেলে দিয়েছে এখানে।’
