পৌর মেয়র নজরুল ইসলাম স্বপন মিয়াজী জানান, পৌরবাসীর সহযোগিতায় গত বছর কোরবানির ছয় ঘণ্টার মধ্যে বর্জ্য অপসারণ করা হয়েছে। এ বছর কোরবানির বর্জ্য পাঁচ ঘণ্টার মধ্যে অপসারণের জন্য পরিচ্ছন্নতাকর্মীদের নির্দেশনা দেওয়া হয়েছে। ঈদের দিন বেলা একটা থেকে প্রায় দুই শতাধিক কর্মী ১২টি দলে ভাগ হয়ে মাঠে কাজ করবেন। সন্ধ্যা ছয়টার মধ্যেই সব বর্জ্য অপসারিত হবে। পৌর কর্মকর্তা–কর্মচারীদের পাশাপাশি মেয়র নিজেও মাঠে থাকবেন বলে জানান তিনি। কর্মীদের মধ্যে যে দল যথাযথ দায়িত্ব পালন করবে, তাদের পুরস্কৃত করা হবে। শুধু শহরের প্রধান সড়ক নয়, অলিগলি থেকেও বর্জ্য অপসারণ করে পানি ও ব্লিচিং পাউডার ছিটানো হবে।

পৌরসভা সূত্র জানায়, পৌরসভার নির্ধারিত ১০৯টি স্থানে পশু জবাই করতে নির্দেশনা দেওয়া হয়েছে। এ লক্ষ্যে মাইকিংও করা হয়েছে। ওয়ার্ড কাউন্সিলরের মাধ্যমে প্রতিটি ওয়ার্ডের জন্য দুই হাজার ব্যাগ দেওয়া হয়েছে। শহরের ১৮টি ওয়ার্ডে কোরবানির বর্জ্য অপসারণ করতে ১২টি দল গঠন করা হয়েছে। প্রতিটি দলের জন্য একজন সুপারভাইজার ও একটি করে ট্রাক্টর দেওয়া হয়েছে। এ ছাড়া একটি ভ্রাম্যমাণ দল ও পানির গাড়ি নিয়োজিত থাকবে। স্যানিটারি ইন্সপেক্টররা এসব দলের কাজ তদারকি করবেন।  
