এদিকে মোকামের আড়তের মালিকেরা প্রতিটি গরুর চামড়া মান ও আকারভেদে ১ হাজার থেকে ১ হাজার ৩০০ টাকায় ফড়িয়াদের কাছ থেকে কিনলেও ন্যায্যমূল্য পাচ্ছেন না গ্রামের সাধারণ মানুষ। কারণ, মৌসুমি চামড়া ব্যবসায়ীরা (ফড়িয়া) সর্বোচ্চ প্রতিটি চামড়ার দাম দিচ্ছেন ২৫০ থেকে ৩০০ টাকা। ছাগলের চামড়ার দাম নেই বললেই চলে। পরিস্থিতি বুঝে স্থানীয় লোকজন বেশির ভাগ পশুর চামড়া এলাকার ধর্মীয় প্রতিষ্ঠানে দান করে দিচ্ছেন।

খোঁজ নিয়ে জানা গেছে, কোরবানি পশুর চামড়ার মূল্য নির্ধারণ করে দিয়েছে বাণিজ্য মন্ত্রণালয়। ঢাকার বাইরে গরুর প্রতি বর্গফুট লবণযুক্ত চামড়ার দাম নির্ধারণ করা হয়েছে ৫০-৫৫ টাকা, যা গত বছর ছিল ৪৫-৪৮ টাকা। এ ছাড়া খাসির লবণযুক্ত চামড়া ২০-২৫ টাকা ও বকরির চামড়া ১৮-২০ টাকা নির্ধারণ করা হয়েছে।

জেলা প্রাণিসম্পদ কর্মকর্তা গোলাম মোস্তফা জানান, এবার জেলায় ২ লাখ ৪৯ হাজার ৭৬১টি পশু কোরবানি হয়েছে। এর মধ্যে গরু ৭৪ হাজার ১৭২টি, মহিষ ৯৮৭টি, ছাগল ১ লাখ ৬৩ হাজার ৯টি, ভেড়া ১১ হাজার ৫৮৫টি ও অন্যান্য ৮টি।
