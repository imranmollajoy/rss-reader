শীতের রৌদ্রোজ্জ্বল সকালে সিডনির ব্ল্যাকটাউনে এসেছি। এখানকার মিনি পার্কেই হবে এবারের ‘গুড মর্নিং বাংলাদেশ’। প্রাঙ্গণে ঢুকে দেখি স্টলে স্টলে চা-পরোটা, শিঙাড়া-সমুচা, পিঠাপুলি, জিলাপি আরও কত–কী! মনে হলো বিদেশবিভুঁইয়ে দেশি খাবারদাবারের কোনো মেলা চলছে। ঘুরতে ঘুরতে একটা ব্যতিক্রম অবশ্য চোখে পড়ল, কোনো খাবারেরই মূল্য উল্লেখ নেই। আগত ব্যক্তিদের অনেকে স্টল ঘুরে ঘুরে ইচ্ছেমতো দামে এসব খাবার  কিনছেন, খাচ্ছেন। কেউ কেউ আবার শুধুই চায়ে চুমুক দিতে দিতে গল্পে মেতেছেন। ক্রেতা-বিক্রেতা থেকে দর্শনার্থী—সবাই প্রায় বাংলাদেশি। বেলা বাড়তে বাড়তে আয়োজনটা রীতিমতো মিলনমেলায় রূপ নিল।
