পরিস্থিতি সম্পর্কে টেকনাফ পৌরসভার প্যানেল মেয়র মুজিবুর রহমানের কাছে জানতে চাইলে তিনি বলেন, মিয়ানমারের ওই পার থেকে বিকট বিস্ফোরণে শব্দ অব্যাহত রয়েছে। যুদ্ধের তীব্রতার কারণে রোহিঙ্গারা সীমান্তে জড়ো হয়েছে বলে খবর পাওয়া যাচ্ছে। তবে অনুপ্রবেশ ঠেকাতে সীমান্তে সতর্ক অবস্থায় রয়েছে বিজিবি ও কোস্টগার্ড বাহিনী। গোয়েন্দা নজরদারি, টহলও বাড়ানো হয়েছে।

মিয়ানমারের মংডু শহরের পাশেই নাফ নদী ও খায়েনখালী খাল বয়ে গেছে। ওই খালের মোহনায় গতকাল বিকেলের পর থেকে রোহিঙ্গারা জড়ো হতে থাকে। সীমান্ত এলাকার লোকজন জানান, খালটিতে নৌকায় অপেক্ষমাণ রোহিঙ্গারা মংডু শহরের বিভিন্ন গ্রাম থেকে বিতাড়িত হয়েছে। এরা বাংলাদেশে অনুপ্রবেশের চেষ্টা করছে।

স্থানীয় জনপ্রতিনিধিরা জানান, মিয়ানমারের মংডু টাউনশিপ এলাকায় পাঁচ লাখ রোহিঙ্গার বসবাস। বর্তমানে যেখানে হামলা হচ্ছে, সেখানে অধিকাংশ রোহিঙ্গা নাগরিকের বসবাস। তাদের উল্লেখযোগ্য একটি অংশ বাংলাদেশের টেকনাফে পালিয়ে আসার চেষ্টা চালাচ্ছে। তবে নতুন করে আর কোনো রোহিঙ্গাকে ঠাঁই দেওয়া হবে না বলে জানিয়ে দিয়েছে বাংলাদেশ।
