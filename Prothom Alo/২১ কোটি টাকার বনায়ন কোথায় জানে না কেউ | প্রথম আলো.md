পরিচর্যার অভাবে বেশির ভাগ গাছের চারা মরে গেছে। কোথাও চারা মাথা তুলে দাঁড়ালেও গরু-ছাগল তা খেয়ে ফেলছে। আবার কোথাও চারার অস্তিত্বই পাওয়া যায়নি। পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগের (আইএমইডি) প্রতিবেদন বলছে, ৪০ শতাংশ গাছের চারা নষ্ট হয়ে গেছে।

‘বনায়নের’ এ চিত্র কক্সবাজারের আট উপজেলায় বন বিভাগের নেওয়া সবুজ বেষ্টনী সৃজন প্রকল্পের। প্রাকৃতিক দুর্যোগ থেকে উপকূল রক্ষায় ইতিমধ্যে ২১ কোটি টাকা ব্যয় করা হয়েছে প্রকল্পটিতে। এ টাকা কোথায়, কীভাবে খরচ হয়েছে; কত চারা রোপণ করা হয়েছে, সে তথ্যও সরকারের সংশ্লিষ্ট দপ্তরের কাছে নেই।

এদিকে প্রকল্প প্রস্তাবে (ডিপিপি) ক্রয় পরিকল্পনা না দিয়ে নিজেদের খুশিমতো বনায়ন করেছে বন বিভাগ। ক্রয় পরিকল্পনা দেওয়া ছাড়া কীভাবে সামাজিক বেষ্টনীর টাকা খরচ হয়েছে, তা জানতে চেয়েছে পরিকল্পনা মন্ত্রণালয়।

২০১৯ সালে ৪২ কোটি টাকা ব্যয়ে ‘কক্সবাজার জেলায় সবুজ বেষ্টনী সৃজন, প্রতিবেশ পুনরুদ্ধার ও ইকো ট্যুরিজম উন্নয়ন’ শিরোনামের একটি প্রকল্প গ্রহণ করে বন বিভাগ। প্রকল্পটি আগামী বছর শেষ হওয়ার কথা। প্রকল্পের আওতায় কক্সবাজার সদর, রামু, উখিয়া, টেকনাফ, চকরিয়া, কুতুবদিয়া, পেকুয়া ও মহেশখালীতে বৃক্ষরোপণ করা হয়। এ ছাড়া প্রকল্পের আওতায় হিমছড়ি ও মেদাকচ্ছপিয়া জাতীয় উদ্যানের অবকাঠামো উন্নয়নের কাজ করা হচ্ছে।
