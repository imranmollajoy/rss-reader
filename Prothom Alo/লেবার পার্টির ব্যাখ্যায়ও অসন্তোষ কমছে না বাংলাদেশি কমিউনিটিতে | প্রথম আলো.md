এদিকে, বৃহস্পতিবার একটি বাংলা সংবাদমাধ্যমের সঙ্গে আলাপকালে বাংলাদেশিদের বিরুদ্ধে উদ্দেশ্যমূলকভাবে কিছু বলেননি বলে দাবি করেন লেবার নেতা স্টারমার। তিনি বলেন, ‘কাউকে উদ্দেশ্য করে বা কাউকে আঘাত করার জন্য আমি এমন মন্তব্য করিনি। যুক্তরাজ্যের বাংলাদেশি কমিউনিটি ও লেবার পার্টির সম্পর্ক নিবিড়। আমার নিজের নির্বাচনী আসনেও বাংলাদেশি কমিউনিটির সঙ্গে আমার সুদৃঢ় সম্পর্ক রয়েছে।’

রাজনীতিবিদ হিসেবে প্রথম বিদেশ সফরে ঢাকা ও সিলেটে ভ্রমণ করেছেন উল্লেখ করে স্টারমার বলেন, ‘বাংলাদেশি কমিউনিটির উদ্বেগকে আমি সমর্থন করছি। তবে আমি আবারও বলছি, কাউকে বা কোনো নির্দিষ্ট সম্প্রদায়কে আঘাত করা আমার উদ্দেশ্য ছিল না।’ লেবার পার্টি সরকার গঠন করলে আগামী দিনে বাংলাদেশের সঙ্গে নিবিড়ভাবে কাজ করারও প্রত্যয় ব্যক্ত করেন তিনি।

যুক্তরাজ্যের প্রধান বিরোধী দল লেবার পার্টির নেতা কিয়ার স্টারমার অবৈধ অভিবাসী প্রসঙ্গে বাংলাদেশি অভিবাসীদের নিজ দেশে ফেরত পাঠানো নিয়ে দুই দেশের মধ্যে হওয়া একটি চুক্তির প্রসঙ্গ টানেন। নির্বাচন সামনে রেখে গত সোমবার ডেইলি সান আয়োজিত বিতর্ক অনুষ্ঠানে ওই উদাহরণ দেন তিনি।
