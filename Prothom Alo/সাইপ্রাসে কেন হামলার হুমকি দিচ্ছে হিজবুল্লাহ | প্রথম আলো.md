সাইপ্রাসকে এর আগেও মধ্যপ্রাচ্যের আঞ্চলিক সংঘাতের মধ্যে পড়তে হয়েছে। ফলে অস্থিতিশীল মধ্যপ্রাচ্যের সংঘাতে যেকোনো সময় সাইপ্রাসের জড়িয়ে পড়ার আশঙ্কা থেকেই যায়। ২০১৯ সালে সাইপ্রাসের উত্তরাঞ্চলে রাশিয়ার তৈরি একটি ক্ষেপণাস্ত্র বিস্ফোরিত হয়েছিল। সাইপ্রাসের কর্মকর্তারা তখন জানিয়েছিলেন, ওই ক্ষেপণাস্ত্র সিরিয়ায় সামরিক অভিযানের অংশ ছিল বলে ধারণা তাঁদের।

ইরানের একজন সাংবাদিক ও বিশ্লেষক মোহাম্মদ আলী শাবানি বলেন, নিজেদের সামরিক বাহিনীর জন্য ইসরায়েল সাইপ্রাসের যেসব ঘাঁটি ব্যবহার করে, সেগুলো নিশানা করে হামলার হুমকি দিয়েছে হিজবুল্লাহ। হিজবুল্লাহ যদি সাইপ্রাসে ইসরায়েলি বাহিনীর অবস্থান নিশানা করে হামলা চালায়, তাহলে গাজা যুদ্ধের বিস্তার ঘটবে ইউরোপীয় ইউনিয়ন পর্যন্ত। এতে দ্রুত বিস্তার ঘটতে থাকা গাজা যুদ্ধে প্রথমবারের মতো জড়িয়ে পড়বে ইইউ জোটের কোনো সদস্যদেশ।

বিশেষজ্ঞদের কেউ কেউ বলছেন, ইসরায়েল ও হামাসের চলমান সংঘাত একটি সর্বাত্মক যুদ্ধে রূপ নেওয়ার তেমন কোনো সম্ভাবনা নেই। কারণ, কোনো পক্ষই আদতে সর্বাত্মক যুদ্ধে জড়াতে চায় না।

লন্ডনভিত্তিক চিন্তন প্রতিষ্ঠান চ্যাথাম হাউসের মধ্যপ্রাচ্য ও উত্তর আফ্রিকা কর্মসূচির সহযোগী ফেলো লিনা খাতিব বলেন, যেকোনো সময় সংঘাতের আকার বাড়তে পারে। তাই প্রস্তুতি নিয়ে রাখাটা ইসরায়েল ও হিজবুল্লাহর জন্য স্বাভাবিক একটি বিষয়। কিন্তু বর্তমান পরিস্থিতিতে ইসরায়েল বা হিজবুল্লাহ কোনো পক্ষই সর্বাত্মক যুদ্ধ থেকে লাভবান হবে না। হিজবুল্লাহ জানে ইসরায়েলের সঙ্গে যুদ্ধে জড়ালে সেটা লেবাননের জন্য হবে বিপর্যয়কর। এ ছাড়া ইসরায়েলের সঙ্গে হিজবুল্লাহ সর্বাত্মক যুদ্ধে জড়াক, এর পক্ষে দেশটিতে জনসমর্থনও নেই।
