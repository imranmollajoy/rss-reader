শারীরিক ও মানসিকভাবে বিশেষ চাহিদাসম্পন্ন শিশুদের সুপ্ত প্রতিভার বিকাশে ফারাজ হোসেন ফাউন্ডেশনের পক্ষ থেকে ‘সাহস নিয়ে স্বপ্ন আঁকি’ শিরোনামে নিয়মিত চিত্রাঙ্কন প্রতিযোগিতার আয়োজন করা হচ্ছে।

প্রত্যন্ত এলাকার মানুষের কাছে চক্ষুসেবা পৌঁছে দিতে ডিস্ট্রেসড চিলড্রেন অ্যান্ড ইনফ্যান্টস ইন্টারন্যাশনালের (ডিসিআই) সঙ্গে মিলে নিয়মিত চক্ষুশিবিরের আয়োজন করে আসছে ফারাজ হোসেন ফাউন্ডেশন। চক্ষুশিবিরে বিনা মূল্যে চক্ষু পরীক্ষা এবং চশমার ব্যবস্থা করা হচ্ছে, প্রয়োজনে চোখের অস্ত্রোপচারের ব্যবস্থাও করা হয়।

সাহসিকতা, বন্ধুত্ব আর মানবতার প্রতি ফারাজের মূল্যবোধ সর্বত্র ছড়িয়ে দিতে ফারাজ হোসেন ফাউন্ডেশন কাজ করছে বলে জানান ফাউন্ডেশনের সেক্রেটারি জেনারেল বিনয় দাস। তিনি *প্রথম আলো*কে বলেন, যেখানেই বঞ্চিত ও অসহায় মানুষ, সেখানেই কাজ করছে ফারাজ হোসেন ফাউন্ডেশন। জাতি, ধর্ম, বর্ণ ও লিঙ্গের কথা বিবেচনায় না নিয়ে মানুষের কল্যাণে কাজ করছে ফাউন্ডেশনটি।
