বন্য প্রাণী অপরাধ দমন ইউনিটের তথ্যমতে, কিছুদিন ধরে দেশে রাসেলস ভাইপার সন্দেহে হত্যার শিকার প্রায় ৮০ শতাংশের বেশি সাপই নির্বিষ। অথচ বিষহীন সাপ মানুষের জন্য ক্ষতিকর নয়, বরং এসব প্রকৃতির বন্ধু। প্রকৃতপক্ষে সাপ পরিবেশের অত্যন্ত গুরুত্বপূর্ণ একটি প্রাণী। খাদ্যশৃঙ্খলে সাপের রয়েছে বিশেষ অবদান। সাপের বিষ থেকে বিভিন্ন রকমের ওষুধ তৈরি করা হয়। তা ছাড়া সাপ কৃষকের অনেক উপকার সাধন করে। যেমন সাপ নানা রকম পোকামাকড়, ব্যাঙ, ইঁদুর খেয়ে বেঁচে থাকে, যেগুলো ফসলের জন্য অনেক ক্ষতিকর। আবার এই সাপকে শকুন, প্যাঁচা, বেজিজাতীয় কিছু প্রাণী খেয়ে থাকে। এসব প্রাণীও পরিবেশের জন্য অনেক গুরুত্বপূর্ণ।

অর্থাৎ একদিকে সাপ যেমন নিজের খাদ্য হিসেবে মানুষের জন্য ক্ষতিকর প্রাণীকে খেয়ে উপকার করছে, অন্যদিকে তেমনি পরিবেশের অন্যান্য উপকারী প্রাণীর খাদ্য হিসেবেও কাজে লাগছে। কিন্তু মানুষ যেভাবে প্রতিনিয়ত সাপ নিধন করছে, তাতে সাপের সংখ্যা যদি অত্যধিক কমে যায়, তাহলে স্বাভাবিক খাদ্যশৃঙ্খল নষ্ট হবে। যেমন ইঁদুর, পোকামাকড়, ব্যাঙ এগুলোর সংখ্যা অত্যধিক বেড়ে যাবে। আবার খাদ্যাভাবে শকুন, প্যাঁচা এগুলোর সংখ্যা বেড়ে যাবে। কোনো প্রজাতির এরূপ পরিবর্তনই পরিবেশকে অস্থিতিশীল করে দেওয়ার জন্য যথেষ্ট।
