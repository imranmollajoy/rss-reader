পিএসসির ওই কর্মকর্তা বলেন, ‘পরীক্ষকেরা সম্মানিত ব্যক্তি। তাঁদের পরিচয় প্রকাশ করা ঠিক হবে না। যাঁদের পরীক্ষক হিসেবে বাদ দেওয়া হয়েছে, তাঁদের আনুষ্ঠানিকভাবে কিছু বলা হয়নি। তাঁরা খাতা পাচ্ছেন না আর আমরাও যোগাযোগ করছি না তাঁদের সঙ্গে। তাঁরা যখন দেখছেন আমরা যোগাযোগ করছিও না আর তাঁরাও খাতা পাচ্ছে না, তখন তাঁরা কেউ সরাসরি, কেউ কারও মাধ্যমে জানতে পারছেন, তাঁদের বাদ দিয়েছে পিএসসি।’ পিএসসির ওই কর্মকর্তা আরও বলেন, এমন নয় যে তালিকা একেবারেই চূড়ান্ত। এটি প্রতি বিসিএসেই করা হবে। নতুন নতুন পরীক্ষের নাম যুক্ত হবে। যাঁরা সমস্যা তৈরি করবেন, তাঁরাই বাদ পড়বেন।

পিএসসির একজন পরীক্ষা শাখার কর্মকর্তা বলেন, ‘খাতা দেখতে বেশ ভালোই টাকা দেওয়া হয়। এটা যে কেবল টাকার বিষয়, তা তো নয়, পিএসসির একজন পরীক্ষক, বিষয়টি কিন্তু সম্মানেরও আর সেই সম্মান রক্ষার দায়িত্ব ওই পরীক্ষকের। কিন্তু তাঁরা সেটি না করে বিসিএসের খাতা দেখতে নানা গাফিলতি করা যেমন, বেশি সময় নেওয়া, সময়মতো খাতা জমা দিতে চেয়েও না দেওয়া, নম্বরপত্রে গরমিল, দায়সারাভাবে খাতা দেখাসহ নানা সমস্যা তৈরি করেছেন। এটি কাম্য নয়। তাঁদের খাতা দেওয়ার ওপরে আমাদের পরীক্ষার ফল প্রকাশ নির্ভর করে। ঠিক সময়ে ফল না দিলে পরীক্ষার রুটিনে গরমিল হয়। পরীক্ষার্থীরা হতাশ হন। বিসিএসের সময় বেশি লাগে। তাই আমরা তালিকা করতে বাধ্য হয়েছি। দোষীদের বিরুদ্ধে ব্যবস্থা না নেওয়া ছাড়া পথ খোলা ছিল না। যাঁরা ভালো করবেন, তাঁরা আরও খাতা পাবেন। এতে বাড়তি আয় আর সম্মান তো আছেই।’
