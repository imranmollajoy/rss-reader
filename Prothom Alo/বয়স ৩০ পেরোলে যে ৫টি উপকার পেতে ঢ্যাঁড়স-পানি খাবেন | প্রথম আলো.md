ইমিউনিটি, সোজা বাংলায় রোগসংক্রমণ থেকে শরীরের নিরাপত্তাব্যবস্থা। সংক্রমণের বিরুদ্ধে লড়াই করে সুস্থ থাকার জন্য এই ইমিউনিটি ভালো হওয়া জরুরি। ঢ্যাঁড়স–পানি রোগ প্রতিরোধক্ষমতা বাড়াতে রাখে গুরুত্বপূর্ণ ভূমিকা। ঢ্যাঁড়সে প্রচুর পরিমাণে ভিটামিন এবং অ্যান্টি-অক্সিডেন্ট থাকে। বিশেষ করে ভিটামিন সি ও ফ্ল্যাভোনয়েড, যা রোগ প্রতিরোধক্ষমতা বাড়ায়। ‘নিউট্রিয়েন্টস’ জার্নালে প্রকাশিত এক গবেষণায় দেখা গেছে, ঢ্যাঁড়সে বিদ্যমান অ্যান্টি-অক্সিডেন্ট ‘অক্সিডেটিভ স্ট্রেস’ কমাতে সাহায্য করে। প্রশ্ন হলো, এই অক্সিডেটিভ স্ট্রেস কী? সহজ করে বললে, অক্সিডেটিভ স্ট্রেস মানে শরীরে ‘ফ্রি র‌্যাডিক্যাল’–এর পরিমাণ বেড়ে যাওয়া। ফ্রি র‌্যাডিক্যাল আমাদের শরীরে রক্ত এবং অন্যান্য তরল পদার্থের সঙ্গে প্রবাহিত হয়। এই উপাদান আমাদের শরীরের অভ্যন্তরীণ কোষকে ক্ষতিগ্রস্ত করে। অর্থাৎ শরীরে ফ্রি র‌্যাডিক্যাল এবং অ্যান্টি–অক্সিডেন্টের ভারসাম্য বিঘ্নিত হলে ত্বক, কোষ এবং টিস্যুতে যে স্ট্রেস তৈরি হয়, তাকে বলে অক্সিডেটিভ স্ট্রেস।
