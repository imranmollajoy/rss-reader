দেখে মনে হলো, খদ্দেররা পণ্যের পরোয়া যতটা করেন, দামের ততটা পরোয়া করেন না। একই অবস্থা রেস্তোরাঁগুলোর।

যে ঢাকায় আমরা আমাদের সময় কাবাব আর পরোটা খেয়ে নিজেদের ধন্য মনে করতাম, যেখানে একটি-দুটি চায়নিজ খাবারের দোকান আমাদের কাছে অভিজাত রেস্তোরাঁ মনে হতো, সে ঢাকা আজ বিশ্ব খাবারকেন্দ্রে রূপান্তরিত।

শুধু অভিজাত এলাকায় নয়, ঢাকার চারদিকে ছড়িয়ে আছে বিভিন্ন দেশের রান্নাবান্না, দেশি খাবার থেকে শুরু করে পাশের দেশ ভারতীয়, নেপালি, শ্রীলঙ্কা, জাপান, চীন, ইতালি, ইরান, তুরস্ক, গ্রিস, লেবানন—কী নেই।

বাংলাদেশের লোকের খাবারের জন্য এ ধরনের বিশ্বপ্রেম দেখে অবাক না হওয়ার কোনো উপায় নেই। আর দামের ব্যাপারেও তাদের বিশেষ উৎকণ্ঠা দেখলাম না, বিশেষ করে অভিজাত এলাকাগুলোয়।

এ পরিবর্তন কি শুধু সার্বিকভাবে অর্থনৈতিক উন্নতির লক্ষণ, নাকি বিশেষ শ্রেণির লোকের অধিক অর্থায়নের ফল?

গাজীপুরে আমি বেশি সময় কাটাতে পারিনি যানজটের কারণে। ঢাকা থেকে প্রথম এক্সপ্রেসওয়ে ধরে পরে আরেকটি উড়ালসড়ক ধরে গাজীপুর পৌঁছালাম মাত্র ১৫ মিনিটে। এরপর শুরু হলো যানজট।

শহরের মুখ থেকে একটুকু ভেতরে গিয়ে ফিরে আসি। আমার স্মরণের সেই গাজীপুর থানা আজ গাজীপুর মহানগর। গাজীপুর এখন বাংলাদেশের প্রধান রপ্তানি তৈরি পোশাকশিল্পের প্রাণকেন্দ্র।
