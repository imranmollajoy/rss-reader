ভারী বৃষ্টি অব্যাহত থাকায় সিলেট নগরের অনেক এলাকায় বন্যার পানি ক্রমেই বাড়ছে। সরেজমিনে দেখা গেছে, নগরের তোপখানা, কাজিরবাজার, উপশহর, তেরোরতন, সোবহানীঘাট, যতরপুর, সোনারপাড়া, মাছিমপুর, তালতলাসহ অন্তত শতাধিক এলাকার বাসাবাড়ি ও দোকানে পানি ওঠায় বাসিন্দারা চরম দুর্ভোগ পোহাচ্ছেন। বন্যায় অন্তত ৫০ হাজার মানুষ পানিবন্দী হয়ে পড়েছেন বলে জানায় সিলেট সিটি করপোরেশন।

এদিকে গতকাল রাত নয়টার দিকে নগর ভবনের সভাকক্ষে জরুরি সংবাদ সম্মেলন করেন মেয়র মো. আনোয়ারুজ্জামান চৌধুরী। এ সময় তিনি বলেন, সিটি করপোরেশনের পক্ষ থেকে বন্যাকবলিত এলাকার আশ্রয়কেন্দ্রগুলোয় স্থানীয় কাউন্সিলরদের মাধ্যমে ত্রাণসহায়তা শুরু হয়েছে। আশ্রয়কেন্দ্রগুলোয় রান্না করা খাবারসহ ওষুধসামগ্রী পৌঁছে দেওয়া হবে। দুর্গত এলাকাগুলোতে সার্বক্ষণিক যোগাযোগ রাখছে কর্তৃপক্ষ। বিদ্যুৎকেন্দ্র রক্ষায় বাংলাদেশ সেনাবাহিনী ও পানি উন্নয়ন বোর্ড কাজ করছে।
