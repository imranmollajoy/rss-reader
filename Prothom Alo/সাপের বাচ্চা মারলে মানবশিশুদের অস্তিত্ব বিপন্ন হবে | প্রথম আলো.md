সেখানে প্রায় এক হাজার প্রাণী আছে, চমৎকার তাদের থাকার পরিবেশ, যত্নের ব্যবস্থা। সব কর্মী অত্যন্ত দক্ষ ও সংবেদনশীল। প্রতিদিন নির্দিষ্ট সময়ে বেশ কয়েকটি প্রদর্শনী হয়। তার মধ্যে সবচেয়ে বিখ্যাত অস্ট্রেলিয়া জু ওয়াইল্ডলাইফ ওয়ারিওর শো।

ক্রকোসিয়াম নামে স্টেডিয়ামে এই প্রদর্শনী। হাতি, কুমির, সাপ, নানা জাতের পাখি একের পর এক সেখানে প্রবেশ করে কিছুক্ষণ অবস্থান করে। তখন উপস্থাপক তাদের রক্ষায় মানুষ কি করতে পারে, তা ব্যাখ্যা করেন। তাঁর বক্তব্যের সারাংশ, প্রাণিজগৎকে শ্রদ্ধা করা এবং তাদের সীমানা মেনে চলা আমাদের দায়িত্ব।

কয়েকটা কুমির ক্রকোসিয়ামে এসে ঢোকার পর উপস্থাপক বলেন, ‘আমরা যখন নতুন কোনো দেশে যাই, তখন সেখানকার ভাষা শেখার চেষ্টা করি, আইন মেনে চলি। ঠিক সেভাবে আমরা যদি কোনো কুমিরের রাজ্যে প্রবেশ করি, তাহলে তাদের নিয়মকানুন মেনে চলতে হবে, তা না করে তাদের সীমানা লঙ্ঘন করলে তারা তো আত্মরক্ষার জন্য আমাদের আক্রমণ করবেই।’ তিনি আরও মনে করিয়ে দিলেন, শতকরা ৯০ ভাগ ক্ষেত্রে মানুষ যখন সাপকে মারতে যায়, একমাত্র তখনই তারা কামড় দেয়।

রাসেলস ভাইপারকে আঘাত করা বা হাত দিয়ে ধরতে চাওয়ার কারণেই বেশির ভাগ আক্রমণের ঘটনা ঘটেছে।
