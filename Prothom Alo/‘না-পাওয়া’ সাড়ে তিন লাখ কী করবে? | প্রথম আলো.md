ভালো ফলের কি দরকার নেই? অবশ্যই দরকার আছে। ভালো ছাত্ররাই আমাদের জন্য করোনার টিকা আবিষ্কার করে, আমাদের জন্য সেতু কিংবা জাহাজের নকশা করে দেয়, কম্পিউটারে বিপ্লব ঘটায়, আমাদের মুখের অন্ন জোগানোর জন্য অসাধারণ সব গবেষণা করে—ভালো ডাক্তার, ভালো ইঞ্জিনিয়ার, ভালো বিজ্ঞানী, ভালো গবেষক, ভালো কৃষিবিদ, ভালো ব্যাংকার, ভালো রাজনীতিক, ভালো ব্যবসায়ী হওয়ার জন্য পড়াশোনা করা, পরীক্ষায় ভালো করার খুবই দরকার আছে। সে জন্যই পরীক্ষায় যারা সফল হয়, তাদেরকে আমরা সংবর্ধনা দিই।

কিন্তু যারা সফল হয় না, তাদের সংখ্যা বিপুল। পরীক্ষার্থী ১০ জনের ৯ জনই প্রায় জিপিএ ফাইভ পায় না। আর ১০ জনের ২ জনের মতো অকৃতকার্য হয়।

সংখ্যা কিংবা শতকরা হার এক জিনিস, আর আপনার সামনে দাঁড়িয়ে একজন অকৃতকার্য শিক্ষার্থী কথা বলছেন, তা আরেক জিনিস। শিপ্রা রানী নামের একজন শিক্ষার্থী এসেছেন পঞ্চগড় থেকে। দাঁড়িয়ে মাইক হাতে বললেন তাঁর কথা। এত সুন্দর তাঁর বাচনভঙ্গি, এত গোছানো তাঁর কথা। তিনি জানালেন, পরীক্ষার সময় তাঁর কী অসুবিধা ছিল। তিনি একটা বিষয়ে এ পেয়েছেন, বাকি সব কটা এ+ পেয়েছেন, শুধু রসায়ন বিষয়ে ‘ফেল’ করেছেন। তাঁর ওই দিন কী কী অসুবিধা ছিল তা জানিয়ে তিনি বললেন, তারপরও আমি পরীক্ষা ভালো দিয়েছিলাম। ‘ফেল’ করার কোনো কারণ ছিল না।
