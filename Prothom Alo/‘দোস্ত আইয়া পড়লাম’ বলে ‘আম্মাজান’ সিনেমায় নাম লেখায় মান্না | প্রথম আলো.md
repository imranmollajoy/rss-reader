ঢালিউডের এই প্রয়াত নায়ক ছিলেন ভালো গল্পের পাগল। যেখানেই কোনো ভালো গল্পের সন্ধান পেতেন, সেই প্রযোজনা প্রতিষ্ঠানে গিয়ে ঢুঁ মারতেন। সেভাবেই দ্বন্দ্ব থাকার পরও একদিন ডিপজলদের আলোচনায় এসে হাজির মান্না। সে প্রসঙ্গে এই খল অভিনেতা বলেন, ‘আমি, কাজী হায়াৎ, চিত্রনাট্যকারসহ অনেকেই গল্প নিয়ে কথা বলছিলাম। সেখানে মান্না হুট করে এসে পড়ল। এসে বলল, “দোস্ত আইয়া পড়লাম।” বললাম, কী কারণে? তখন আমরা খাচ্ছিলাম। মান্নাও আমাদের সঙ্গে বসল। খাচ্ছি আর কথা বলছি। এর মধ্যেই মান্না বলল, “এই ছবিতে আমারে রাখ।” আমি বললাম, এই ছবিতে কে অভিনয় করবে, সেটা আমি জানি না। কাজী হায়াৎ পরিচালক। তিনি বলতে পারবেন।’

এ সময় হেসে ডিপজল আরও বলেন, ‘আমি হয়তো মান্নাকে নিতাম না। কারণ, আমি তরুণদের নিয়ে কাজ করতে পছন্দ করতাম। সে রকম কাউকে নিতাম। আর যখন কাজী হায়াতের ওপর ছেড়ে দিলাম, তখন জানতাম যে তিনি মান্না ছাড়া অন্য কাউকে নেবেন না। তাঁদের মধ্যে ভালো বোঝাপড়া ছিল। তা–ই হলো।’
