পরিদর্শন শেষে জাহাজের চত্বরে প্রথম আলোকে সাব্বির মাহমুদ বলেন, ২০১৮ সালে তৈরি হলেও জাহাজটি অনেকটা নতুনের মতো। শুধু তা–ই নয়, গত কয়েক বছরে দেশের বহরে যেসব জাহাজ যুক্ত হয়েছে, সেগুলোর গড় বয়স ১০ বছরের কম।

সাব্বির মাহমুদ বলেন, গত কয়েক বছরে ধারাবাহিকভাবে বাংলাদেশের উদ্যোক্তারা একের পর এক জাহাজ বহরে যুক্ত করেছেন। এভাবে বাড়তে থাকলে ২০২৮ সালে দেশি জাহাজের সংখ্যা দুই শতকে উন্নীত হবে বলে আশা করেন তিনি।

চট্টগ্রাম কাস্টমসের তথ্যে দেখা যায়, কেএসআরএম গ্রুপ এই জাহাজ কিনেছে ২ কোটি ৭২ লাখ ডলারে। প্রায় ২০০ মিটার লম্বা এই জাহাজটির পণ্য পরিবহনের ক্ষমতা ৬১ হাজার টন। সব মিলিয়ে গ্রুপটির বহরে এখন যে ২৪টি জাহাজ রয়েছে, তাতে বিনিয়োগ হয়েছে ৩০ কোটি ডলারের বেশি।
