কোমর বা হাঁটুর ব্যথা খুবই পরিচিত সমস্যা। ৯০ থেকে ৯৫ শতাংশ মানুষ জীবনের কোনো না কোনো সময় কোমরের ব্যথায় আক্রান্ত হন। শরীরের অন্যান্য মাংসপেশির তুলনায় কোমরের পেশি একটু বেশি অরক্ষিত। এগুলো সহজে সংকুচিত ও প্রসারিত হয়। তাই ক্ষতিগ্রস্তও হয় সহজে। এর ওপর দেহের ভার বহন করতে হয় মেরুদণ্ড তথা কোমরকে। দীর্ঘ ভ্রমণে অনেক সময় এসবের ব্যথা বেড়ে যায়।

পবিত্র ঈদুল আজহা উপলক্ষে অনেকেই দীর্ঘ যাত্রা করছেন। বাস–ট্রেন, উড়োজাহাজ, রিকশা বা ভ্যান যেকোনো যানবাহনেই ভ্রমণে ব্যথা বাড়তে পারে। দীর্ঘ সময় বসে থেকে অনেক সময় হাঁটু ফুলে যায়, পায়ে পানি চলে আসে ও ব্যথা করে। আরও গুরুতর হলে পায়ের শিরায় রক্ত জমাট বাঁধে; যাকে ডিভিটি বলে। এমন হলে পা ফুলে যায় ও লালচে রং ধারণ করতে পারে। তাই কোমর ও হাঁটুব্যথার রোগীদের জন্য দীর্ঘ ভ্রমণ হয়ে ওঠে কষ্টকর।
