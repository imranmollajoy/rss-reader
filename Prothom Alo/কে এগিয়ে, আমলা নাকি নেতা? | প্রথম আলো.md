একই দিন বাংলাদেশ কৃষি অর্থনীতিবিদ সমিতি আয়োজিত বাজেটবিষয়ক আলোচনায় সাবেক পরিকল্পনা প্রতিমন্ত্রী শামসুল আলম বলেন, দেশ থেকে বছরে ৭০০ কোটি থেকে ৮০০ কোটি ডলার পাচার হয়। এ কারণে দেশে ডলার–সংকট দেখা দিয়েছে।

দু্ই সাবেক মন্ত্রী-প্রতিমন্ত্রীর সঙ্গে বর্তমান শিল্পমন্ত্রী নূরুল মজিদ মাহমুদ হুমায়ূনের জাতীয় সংসদে দেওয়া তথ্যটি মিলিয়ে নেওয়া যেতে পারে। তিনি বলেছেন, দেশে এখন শিল্প মন্ত্রণালয়ের নিয়ন্ত্রণাধীন বন্ধ শিল্পপ্রতিষ্ঠানের সংখ্যা ৩৯৭। এর মধ্যে বিসিকের ৩৮২টি, বিসিআইসির ৫টি, বিএসএফআইসির ৬টি চিনিকল, বিএসইসির ৪টি কারখানা। মন্ত্রী অবশ্য বিজেএমসি ও বিটিএমসির অধীন কতগুলো কারখানা সরকার বন্ধ করেছে কিংবা বেসরকারি মালিকদের কাছে লিজ দিয়েছে, তা বলেননি। 

প্রশ্ন হলো, সরকার এই কারখানাগুলো লাভজনক করতে চালু রাখতে পারল না কেন? কাদের স্বজনপ্রীতি, ভুল নীতি, দুর্নীতি ও অনিয়মের কারণে রাষ্ট্রায়ত্ত শিল্পগুলো বছরের পর বছর কোটি কোটি টাকা লোকসান হলো? আওয়ামী লীগ ও বিএনপির মধ্যে যত আদর্শগত বিবাদই থাকুক না কেন, একটা বিষয়ে অদ্ভুত মিল আছে। লোকসানের দোহাই দিয়ে কারখানা বন্ধ করে দাও, না হলে বেসরকারি খাতে ছেড়ে দাও!
