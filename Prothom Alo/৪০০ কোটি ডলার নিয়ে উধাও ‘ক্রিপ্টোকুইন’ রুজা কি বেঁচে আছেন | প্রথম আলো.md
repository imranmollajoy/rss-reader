২০২২ সালে বুলগেরিয়ার অনুসন্ধানী সাংবাদিক দিমাতার স্টোয়ানভ এবং তাঁর সহকর্মীদের হাতে পুলিশের একটি প্রতিবেদন এসেছিল। সেটি পাওয়া গিয়েছিল খুন হওয়া এক পুলিশ কর্মকর্তার বাসায়। সেখানে দেখা যায়, পুলিশের এক তথ্যদাতা তাকির শ্যালককে মদ্যপ অবস্থায় বলতে শোনেন তাকির নির্দেশে রুজাকে ২০১৮ সালে হত্যা করা হয়েছে। এরপর মরদেহ টুকরা টুকরা করে ইয়টে করে নিয়ে আয়োনিয়ান সাগরে ফেলে দেওয়া হয়।

দিমাতার বলেন, ‘এটি হওয়ার সম্ভাবনা খুব বেশি। দেশটির কর্মকর্তারা পুলিশের এই নথির সত্যতা নিশ্চিত করেছেন। তাকির অপরাধের একাধিক সহযোগীও এটি বিশ্বাস করেন।’

তবে বিবিসি নিজেদের পক্ষ থেকে এসব দাবির সত্যতা যাচাই করতে পারেনি। ওই সহযোগীদের একজন ক্রাসিমির কামেনোভ, যিনি কুরো নামে পরিচিত, তিনিও খুনের দায়ে ইন্টারপোলের ‘মোস্ট ওয়ান্টেড’ তালিকায় আছেন।

দিমাতার বলেন, ‘কুরো তাকে বলেছেন, তাকিকে রুজার সামনে তাঁর অপরাধজগতের ব্যবসায় নিয়ে আলাপ করতে তিনি শুনেছেন। তখন তিনি তাকিকে এটা করা ঠিক হচ্ছে কি না, এমন প্রশ্ন করলে তিনি বলেছিলেন, চিন্তা কোরো না, তিনি বেশি দিন থাকবেন না।’

কুরো আরও দাবি করেছিলেন, তিনি তাকির প্রসঙ্গে সিআইএ-এর সঙ্গে কথা বলেছেন। সেখানে রুজাকে হত্যার প্রসঙ্গও ছিল। কুরোর ঘনিষ্ঠ একটি সূত্র বিবিসিকে জানিয়েছে, বৈঠকটি হয়েছিল ২০২২ সালে। ২০২৩ সালে কুরো স্ত্রী ও দুই সহযোগীসহ কেপটাউনের বাড়িতে গুপ্তহত্যার শিকার হন। দক্ষিণ আফ্রিকার পুলিশ হত্যাকারীদের খুঁজছে।
