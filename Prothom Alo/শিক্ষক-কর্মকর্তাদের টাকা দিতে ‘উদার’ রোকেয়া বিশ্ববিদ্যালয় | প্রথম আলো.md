শিক্ষক ও কর্মকর্তাদের টাকা দিতে যেন ‘উদার’ বেগম রোকেয়া বিশ্ববিদ্যালয়। সব শিক্ষক-কর্মকর্তার মোবাইল ফোন ভাতা দেওয়ার নিয়ম নেই; কিন্তু রংপুরে অবস্থিত এই বিশ্ববিদ্যালয়ে নবম গ্রেড থেকে ষষ্ঠ গ্রেডের শিক্ষক ও কর্মকর্তাদেরও মোবাইল ভাতা দেওয়া হয়। এভাবে বছরে ১৭ লাখ ৮১ হাজার টাকা দিয়ে সরকারি নিয়মের ব্যত্যয় ও রাজস্বের ক্ষতি করা হয়েছে।

বিশ্ববিদ্যালয়ের বাসায় থাকার জন্য সরকার নির্ধারিত হারে টাকা কাটার কথা। কিন্তু এই বিশ্ববিদ্যালয়ে বর্গফুট হিসাবে বাড়িভাড়া কাটা হয়। এর মাধ্যমে রাজস্ব ক্ষতি করা হয়েছে; যার বার্ষিক পরিমাণ ৭৫ লাখ টাকার বেশি।

বেগম রোকেয়া বিশ্ববিদ্যালয়ে এমনভাবে অন্তত ১৩টি খাতে অনিয়ম ও ক্ষতি করা হয়েছে। এর মধ্যে ছয়টি খাতের ক্ষতির পরিমাণ টাকায় উল্লেখ করে বলা হয়েছে, এতে ক্ষতি হয়েছে ২ কোটি ৩২ লাখ টাকা।

বিশ্ববিদ্যালয়টির বাজেট পর্যালোচনা করতে গিয়ে আর্থিক অনিয়মের এসব তথ্য পেয়েছে বিশ্ববিদ্যালয় মঞ্জুরি কমিশন (ইউজিসি)। কমিশন কিছু বিষয়ে ক্ষতি হওয়া টাকা আদায় করে বিশ্ববিদ্যালয়ের তহবিলে জমা দেওয়ার কথা বলেছে। এ ছাড়া কিছু ক্ষেত্রে অন্যান্য ব্যবস্থা নিতে বলেছে।
