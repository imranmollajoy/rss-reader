প্রধান বিচারপতি নিয়োগ প্রসঙ্গে কাজী হাবিবুল আউয়াল এ নিয়ে লিখেছেন, ‘সেনা কর্তৃপক্ষ প্রধান বিচারপতি পদে নিয়োগ নিয়ে ভাবছিল। একদিন ব্রিগেডিয়ার জেনারেল এ টি এম আমিন এবং ব্রিগেডিয়ার জেনারেল গোলাম মোহাম্মদ আকস্মিক আমার অফিসে এসে হাজির। স্যার, নতুন প্রধান বিচারপতি নিয়োগ করা লাগবে। শুনে বললাম, করবেন, অসুবিধা কি। স্যার, নেক্সট ম্যান তো বিচারপতি ফজলুল করিম। উনি তো কথাবার্তা শুনতে চান না। হেড কোয়ার্টার মাননীয় বিচারপতি এম এম রুহুল আমিনকে চাচ্ছেন।

এসব বলে ব্রি. জে. আমিন এম এম রুহুল আমিন সম্পর্কে বিস্তারিত জানতে চাইলেন। আমি তাঁর অনেকটা প্রশংসা করলাম। বললাম তবে আমি কখনো তাঁর সঙ্গে বা তাঁর অধীনে কাজ করিনি। যুগ্মসচিব আনোয়ারুল হককে (বর্তমানে প্রয়াত) ডেকে পরিচয় করিয়ে দিলাম। বললাম, বিচারপতি এম এম রুহুল আমিন সাহেবের অধীনে আনোয়ার দীর্ঘ সময় কাজ করেছে, সে আপনাদের সঠিক তথ্য দিতে পারবে। আনোয়ার শুনে এবং জেনে খুব খুশি হলেন যে, সামরিক কর্তৃপক্ষ বিচারপতি এম এম রুহুল আমিনকে প্রধান বিচারপতি করার চিন্তাভাবনা করছে। বিচারপতি রুহুল আমিন সম্পর্কে আনোয়ার সামরিক কর্মকর্তাদ্বয়কে উচ্চ ধারণা দিলেন। তাঁরা আশ্বস্ত এবং খুশি হলেন বলে মনে হয়েছিল।’

প্রসঙ্গত, সে সময় প্রধান বিচারপতি ছিলেন মো. রুহুল আমিন। আর নতুন প্রধান বিচারপতি হিসেবে যাঁর নাম নিয়ে আলোচনা হচ্ছিল তাঁরও নাম প্রায় একই, এম এম রুহুল আমিন।
