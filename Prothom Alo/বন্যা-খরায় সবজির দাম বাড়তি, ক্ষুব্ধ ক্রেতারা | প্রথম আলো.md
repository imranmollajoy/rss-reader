বাজারভেদেও আবার সবজির দাম কমবেশি রয়েছে। যেমন কারওয়ান বাজারে প্রতি কেজি বেগুন খুচরায় বিক্রি হয় ৬০ টাকায়। কাঁঠালবাগানে সেই দাম ৮০ টাকা এবং তেজতুরী বাজারে এক দোকানে দাম ১০০ টাকা, অন্য আরেকটিতে ৮০ টাকা।

সরেজমিনে উল্লেখিত বাজার ঘুরে দেখা যায়, বাজার ও মানভেদে করলা প্রতি কেজি ৬০ থেকে ১২০ টাকা, গাজর ৮০ থেকে ১২০ টাকা, টমেটো ১০০ থেকে ১৪০ টাকা, শসা ৯০ থেকে ১০০ টাকা, আলু ৬০ থেকে ৭০ টাকা, পেঁয়াজ ৯০ থেকে ১০০ টাকা, কাঁচা মরিচ ১৬০ থেকে ২০০ টাকা, কচুর মুখি ৮০ টাকা কেজি ও ডিম প্রতি হালি ৫৪ থেকে ৫৫ টাকায় বিক্রি হচ্ছে। এ ছাড়া পটোল, ঢ্যাঁড়স, ঝিঙে, ধুন্দুল, কাঁকরোল, লতি ও পেঁপে প্রতি কেজি ৪০ থেকে ৬০ টাকার মধ্যে রয়েছে।

ব্যবসায়ীরা বলছেন, মৌসুম না থাকায় এখন শসা, বেগুন, টমেটোর দাম বাড়তি। কাঁচা মরিচের এখন মৌসুম হলেও খরায় অনেক এলাকায় গাছ মরে গেছে, সে জন্য উৎপাদন কম। দেশি গাজরের মৌসুম শেষের পথে। আলু ও পেঁয়াজের মৌসুম শেষ। আবার বাজারে সরবরাহেও ঘাটতি রয়েছে। এ কারণে দাম বাড়তি।
