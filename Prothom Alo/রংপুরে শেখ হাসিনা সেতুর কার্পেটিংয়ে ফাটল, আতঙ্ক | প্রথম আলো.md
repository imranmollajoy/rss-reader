পায়ে হেঁটে সেতু পার হওয়ার সময় কথা হয় মাছুয়াপাড়া গ্রামের চেন বানুর সঙ্গে। ফাটল ধরা অংশ দেখিয়ে আক্ষেপ করে তিনি বলেন, ‘পাথরের গাড়ির জন্যে হামরা ব্রিজখান দিয়া হাঁটি যাবার পারি না। পাথরের গাড়ি যখন যায়, পুরা ব্রিজ ঢোলে। আজ দেখোছি বিজ্রকোনার মাঝোত ফাটি গেইছে। ব্রিজকোনা ভাঙি গেইলে হামার দুর্গতি হইবে।’

স্থানীয় সরকার প্রকৌশল বিভাগ (এলজিইডি) সূত্রে জানা যায়, সেতুর নির্মাণকাজ শেষ হয় ২০১৭ সালের ৩১ ডিসেম্বর। এরপর ২০১৮ সালের ১৬ সেপ্টেম্বর ভিডিও কনফারেন্সের মাধ্যমে প্রধানমন্ত্রী শেখ হাসিনা এই সেতুর উদ্বোধন করেন। পরে এটির নামকরণ করা হয় শেখ হাসিনা সেতু। সেতুটি লালমনিরহাটের কালীগঞ্জ উপজেলার কাকিনা ইউনিয়নের রুদ্রেশ্বর এলাকার সঙ্গে রংপুরের গঙ্গাচড়া উপজেলার লক্ষীটারি ইউনিয়নের মহিপুর এলাকাকে সড়কপথে যুক্ত করেছে। ১২৩ কোটি ৮৬ লাখ টাকা ব্যয়ে নির্মিত ৮৫০ মিটার দৈর্ঘ্য ও ফুটপাতসহ ৯ দশমিক ৬ মিটার প্রস্থের সেতুতে রয়েছে ১৬টি পিলার, ১৭টি স্প্যান, ৮৫টি গার্ডার।
