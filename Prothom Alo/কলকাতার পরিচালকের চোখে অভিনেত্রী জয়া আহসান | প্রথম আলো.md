পরবর্তী সময়ে জয়াকে নিয়ে আরও কিছু বিতর্কের কথাও স্মরণ করেন অরিন্দম শীল লেখেন, ‘“ঈগলের চোখ” ছবিতে অনির্বাণের (অনির্বাণ ভট্টাচার্য) সঙ্গে ওর চুম্বনদৃশ্য! আমি দেখতাম, জয়া সেসব কিছুকে পাত্তা না দিয়ে অভিনয়ে মন দিতে পারে বারবার।’  
এমনকি জয়া আহসানের বাবার মৃত্যুর পর তাঁর অভিনয় চালিয়ে যাওয়ার বিষয়টিও ভাবিয়ে তুলেছে এই পরিচালককে। পুরো ঘটনাটিই বলেছেন তিনি। অরিন্দম শীল লিখেছেন, ‘জয়া প্রসঙ্গে একটি ঘটনা না বললেই নয়। “আবর্ত” ছবির শেষ দিনের শুটিং। লোকেশনের ফ্ল্যাটটি আমার বন্ধু হর্ষ নেওটিয়ার। লাঞ্চ ব্রেকের পর কাজ শুরু হবে। হঠাৎ আমার একজন সহকারী এসে বললেন, “দাদা, জলদি আসুন। জয়াদি খুব কান্নাকাটি করছেন!” আমি ছুটে যেতেই দেখলাম, জয়ার দুচোখ বেয়ে জল পড়ছে। করুণ মুখে বলল, “দাদা, বাবা আর নেই!” আমি সঙ্গে সঙ্গে ওকে ঢাকায় ফিরে যেতে বললাম, কিন্তু জয়া আমাকে যা বলেছিল, আজও আমার স্পষ্ট মনে আছে। ও বলেছিল, “দাদা, আজ শুটিং শেষ করতে না পারলে তো অনেক ক্ষতি হয়ে যাবে। আমি সিনটা করি।” আমি ওর কথা শুনে হতবাক। কী বলব, বুঝতে পারছি না। কিছুক্ষণ চুপ থেকে আমি ওকে তা-ও কাজ করতে বারণ করেছিলাম। তৎক্ষণাৎ ওর ঢাকা ফেরার ব্যবস্থা করলাম। হর্ষকে জানাতেই ও বলল, “বাড়িটা রাখাই থাকবে।” সবকিছু মিটিয়ে জয়া কলকাতায় আসার পর আমরা ছবির শুটিং শেষ করেছিলাম। এই হচ্ছে জয়া আহসান।’  
দীর্ঘ স্মৃতিচারণায় এই পরিচালক লেখেন, ‘“আবর্ত”-এর পর টালিপাড়ার প্রায় প্রত্যেক ভালো পরিচালকের সঙ্গে জয়া কাজ করেছে। চরিত্রের জন্য ও প্রচুর পরিশ্রম করতে পারে। আর অভিনয় করতে গিয়ে ওর একটা দৃষ্টিভঙ্গি আমাকে মুগ্ধ করে।
