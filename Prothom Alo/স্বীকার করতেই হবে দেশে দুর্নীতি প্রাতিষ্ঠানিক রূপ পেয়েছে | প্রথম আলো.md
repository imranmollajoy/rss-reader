বাজেট আলোচনায় অংশ নিয়ে পররাষ্ট্রমন্ত্রী হাছান মাহমুদ অভিযোগ করেন, বাজেট দেওয়ার পর অনেকে গৎবাঁধা সমালোচনা করেন। বাজেটের সমালোচকদের উদ্দেশে তিনি বলেন, ‘দেশে নানা ধরনের বিশেষজ্ঞ আছে। সব বিষয়ে বিজ্ঞ বিশেষজ্ঞ। বিশেষ কারণে অজ্ঞ বিশেষজ্ঞ ও বিশেষ উদ্দেশ্যে বিশেষজ্ঞ। এসব বিশেষজ্ঞ নানা ধরনের মত দেন। ভারত ও পাকিস্তানে বাংলাদেশের উন্নয়ন-অগ্রগতি নিয়ে কথা হয়, তার ছিঁটেফোঁটাও আমাদের দেশের বিশেষজ্ঞরা করেন না। তাঁরা শুধু সমালোচনাই করতে পারেন।’

হাছান মাহমুদ বলেন, কিছু বিশেষজ্ঞ আছেন, তাঁরা মনে করেন, যদি ভুল ধরা না হয়, তাহলে তাঁরা যে বিজ্ঞ, তা প্রমাণিত হয় না। এ জন্য তাঁরা ভুল ধরেন। তিনি বলেন, ‘কেউ পড়েছেন রাজনীতি, তিনি অর্থনীতির বিশেষজ্ঞ। পড়েছেন আইন, তিনি পরিবেশ–বিশেষজ্ঞ। পড়েছেন অর্থনীতি, বিশ্ববিদ্যালয়ে পড়ানও অর্থনীতি, তিনি আবার পরিবেশ-তেল-গ্যাস বিশেষজ্ঞ। এ ধরনের নানা বিশেষজ্ঞ অছে।’
