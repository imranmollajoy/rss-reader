গৌর জলদাস বলেন, বঙ্গোপসাগরের সন্দ্বীপ চ্যানেলে ইলিশের মৌসুমে নতুন-পুরোনো মিলিয়ে ২০টি জাল বসিয়ে মাছ ধরেন তিনি। নৌকা ও জাল মেরামত এবং চারজন শ্রমিকের বেতনের টাকা মৌসুমের শুরুতেই মহাজন থেকে ঋণ নিয়ে জোগাড় করতে হয়। মাছ ধরা যখন বন্ধ থাকে, তখন দাদন নেওয়া ছাড়া উপায় থাকে না। সরকারি সহযোগিতার চাল পান না তিনি।

উত্তর জেলেপাড়া গ্রামের সরদার শ্যামবন্ধু জলদাস বলেন, গ্রামের সরদার তিনি। তাই অন্যদের মতো দিনমজুরি করা তাঁর পক্ষে সম্ভব হয় না। জেলেদের কাছ থেকে মাছ কিনে পাইকারি ও খোলাবাজারে বিক্রি করে সংসারের খরচ সামাল দিয়ে আসছেন। সাগরে মাছ ধরা বন্ধ থাকায় ব্যবসা বন্ধ। তিনি বলেন, ‘দুই মেয়ে ও এক ছেলের বাবা আমি, এই দুর্দিনে কষ্টের কথা কাউকে মুখ ফুটে বলতেও পারি না।’

সুমঙ্গল জলদাস নামের পাড়ার আরেক জেলে বলেন, দুই ছেলে ও এক মেয়ে নিয়ে তাঁর পাঁচজনের সংসার। মাছ ধরে সংসারের খরচ চালাতে কষ্ট হচ্ছিল। তাই গত বছর অষ্টম শ্রেণিতে পড়ুয়া এক ছেলের স্কুলে যাওয়া বন্ধ করে দিয়েছেন। এখন মাঝেমধ্যে ওই ছেলে কাঠমিস্ত্রির জোগালির কাজ করে।
