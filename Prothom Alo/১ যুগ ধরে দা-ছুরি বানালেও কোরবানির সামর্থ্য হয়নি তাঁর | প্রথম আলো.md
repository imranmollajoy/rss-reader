প্রায় এক যুগ আগে কারওয়ান বাজারে খালুর কাছে এসেছিলেন মো. আজাদ। খালুর দোকানেই দা-বঁটি ও ছুরি-চাপাতি বানানো ও ধার দেওয়ার কাজ নেন। কাজ শিখে আজাদ এখন একাই ব্যবসা দাঁড় করিয়েছেন। চেষ্টা করছেন নিজেদের টানাটানির সংসারে একটু স্বস্তি দেওয়ার।

পবিত্র ঈদুল আজহা এলেই আজাদের দোকানে ছুরি-চাপাতির মতো সরঞ্জামের বিক্রি বাড়ে। সামর্থ্যবানেরা এসব সরঞ্জাম কিনে নিয়ে যান। কিন্তু এক যুগ ধরে এগুলো নাড়াচাড়া করলেও আজাদের পরিবারের এখনো কোরবানি দেওয়া হয়ে ওঠেনি।

রাজধানীর কারওয়ান বাজারের মিউনিসিপ্যাল কর্মকার মার্কেটে রোববার কথা হয় আজাদের সঙ্গে। ছুরি-চাপাতি ও দা-বঁটি থেকে শুরু করে মাংস কাটার সব সরঞ্জামই আছে তাঁর দোকানে। ক্রেতা আসছেন, দেখছেন। দরদামে মিললে কিনে নিয়ে যাচ্ছেন।

ভোলা সদরেই বাড়ি আজাদদের। ষষ্ঠ শ্রেণি পর্যন্ত পড়েছেন। ছয়জনের পরিবারের ড্রেজার শ্রমিক বাবার জন্য সংসার চালানো কঠিন হয়ে যায়। তাই ২০১২ সালে আজাদ ঢাকায় পাড়ি জমান। এর পর থেকে খালুর দোকানে কর্মচারী হিসেবে কাজ করেন। এ সময় কামারের কাজ শিখেছেন, ব্যবসা বুঝেছেন। দুই বছর আগে একজনের দোকানের অর্ধেকটা ভাড়া নিয়ে আজাদ নিজেই ব্যবসায় নেমেছেন।
