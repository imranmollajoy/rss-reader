এবার অর্থনীতির নীরস প্রসঙ্গে আসা যাক। বাজারে টাকা বা মুদ্রার ফলপ্রসূ ভূমিকা কী, তা বোঝার অন্যতম কার্যকর পদ্ধতি বা সূচক হলো মাল্টিপ্লাইয়ার ইফেক্ট। অর্থাৎ কেন্দ্রীয় ব্যাংকের ছাপানো টাকা হাতবদল হয়ে সমাজে কতটা ঘুরল, সেটা। মুদ্রা যত বেশি হাতবদল হবে, অর্থনীতি তত বেশি গতিশীল হবে। মানুষের হাতে টাকা যাবে, ব্যয় হবে, আরেকজন পাবে—এভাবেই অর্থনীতির চাকা গতিশীল থাকবে।

বাস্তবতা হচ্ছে, ঈদ, পয়লা বৈশাখ ও পূজা ও অন্যান্য ধর্মীয় উৎসবে গ্রামকেন্দ্রিক ক্ষুদ্র কৃষক, ব্যবসায়ীর আয় ও সরকারের সামাজিক নিরাপত্তাব্যবস্থার টাকা অনেক বেশি হাতবদল হয়, অর্থনীতিতে প্রাণ সঞ্চারিত হয়। ধরা যাক, গরু পালনের সঙ্গে জড়িত ঘাস, প্রাণী খাবার, দুগ্ধজাত পণ্য, চামড়া, মসজিদ-মাদ্রাসা-এতিমখানা, পরিবহনশ্রমিক, দালাল, কসাই, রাখাল, দোকানদার—এ রকম কত কত মানুষ এই মাল্টিপ্লায়ার ইফেক্টের অংশীদার, তার নাগাল স্রেফ সংবাদপত্রের ডেস্কে বসে পাওয়া সম্ভব নয়। পরিসংখ্যান দিয়ে কেবল একটি বিষয়ই প্রমাণ করা যায়; সেটি হলো, ঈদের আগে দেশে প্রবাসী আয়ের প্রবাহ বেড়ে যাওয়া। এই বাড়তি প্রবাসী আয়ের প্রভাব সমাজের কোন স্তরে কতটা অনুভূত হয়, তা বলে বোঝানো মুশকিল।
