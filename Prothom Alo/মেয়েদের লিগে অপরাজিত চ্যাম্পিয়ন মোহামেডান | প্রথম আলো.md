গতবারের চ্যাম্পিয়ন রূপালী ব্যাংক ক্রীড়া পরিষদকে ৪৬ রানে হারিয়ে অপরাজিত থেকে মেয়েদের ঢাকা প্রিমিয়ার লিগের শিরোপা জিতেছে মোহামেডান। এ নিয়ে তৃতীয়বার মেয়েদের লিগের শিরোপা ঘরে তুলল দলটি। দিনের অন্য ম্যাচে গুলশান ইয়ুথ ক্লাবকে ৭ উইকেটে হারিয়ে রানার্সআপ হয় আবাহনী লিমিটেড। দুটি ম্যাচই হয়েছে বিকেএসপিতে।

শিরোপা জয়ের কৃতিত্বটা মোহামেডানের অধিনায়ক সালমা খাতুন পুরো দলের মধ্যে ছড়িয়ে দিয়েছেন। বিসিবির পাঠানো ভিডিও বার্তায় তিনি বলেছেন, ‘আমাদের দলের সতীর্থ যাঁরা আছেন, কোচ, সবার সম্মিলিত প্রচেষ্টার ফল এটি। আমরা চেয়েছি, পুরো দল যেন একটা পরিবার হয়ে খেলে, সেটা আমরা ভালোভাবে করতে পেরেছি। আমি আমার সতীর্থদের ধন্যবাদ দিতে চাই। কারণ, তাদের সহযোগিতায় এই ফল এসেছে।’
