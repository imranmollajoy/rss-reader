নিয়ন্ত্রণকক্ষে কেউ কোনো সমস্যা নিয়ে এলে ব্যবস্থা নেন। টেবিলের সামনে বসা একজন হজযাত্রী বললেন, তিনি অসুস্থ বোধ করছেন। নিয়ন্ত্রণকক্ষ থেকে জানানো হলো, তাঁদের সার্বক্ষণিক চিকিৎসক ও মেডিকেল দল আছে। হজ কার্যালয়ের মেঝেতে কার্পেট, জায়নামাজ বিছিয়ে জামাতে নামাজ আদায় করেন হজযাত্রীরা।মদিনার হজ মেডিকেল সেন্টারের আইটি বিভাগে রাখা টাচস্ক্রিনে হজযাত্রীরা পাসপোর্ট নম্বর বা হজ আইডি লিখে অপেক্ষা করছেন। যন্ত্র থেকে বেরিয়ে আসছে ব্যবস্থাপত্রের কপি। তাতে হজযাত্রীর নাম, পাসপোর্ট নম্বর, বয়স, জেলা, তারিখ এবং আগে সেবা গ্রহণ করলে তার উল্লেখ থাকছে।আইটি কর্মী জানালেন, এ তথ্যসংবলিত কাগজ নিয়ে যেতে হয় চিকিৎসকের কাছে। চিকিৎসাসেবার পাশাপাশি বিনা মূল্যে প্রয়োজনীয় ওষুধ দেওয়া হচ্ছে। জানা গেছে, হাজিদের মধ্যে সর্দি-কাশি, গলাব্যথা, শরীরব্যথা, ডায়াবেটিস ও হাইপারটেনশনের রোগীর সংখ্যা বেশি। চিকিৎসক সবাইকে ঠান্ডা পানি পান করা থেকে বিরত থাকা, শীতাতপনিয়ন্ত্রণ যন্ত্রের নিয়ন্ত্রিত ব্যবহার, বিশুদ্ধ পানি ও খাবার গ্রহণ করার পরামর্শ দিয়েছেন।
