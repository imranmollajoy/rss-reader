**শিশুরা সেবা পাচ্ছে না**

বিএসএমএমইউর সি ব্লকের দ্বিতীয় তলায় নবজাতক বিভাগ। এই বিভাগে শূন্য থেকে ২৮ দিন বয়সী শিশুদের জন্য বিশেষ আইসিইউ রয়েছে। একে বলে নিওনেটাল ইনটেনসিভ কেয়ার ইউনিট (এনআইসিইউ)। এখানে শয্যাসংখ্যা ২০।

গত বুধবার নবজাতক বিভাগের চেয়ারম্যান অধ্যাপক সঞ্জয় কুমার দের সঙ্গে তাঁর কার্যালয়ে কথা হয়। তিনি বলেন, গতকাল সাতটি নবজাতক ভর্তি ছিল। ১৩টি এনআইসিইউ শয্যা খালি ছিল। যন্ত্রপাতির ঘাটতির কারণে এগুলো চালু করা যাচ্ছে না।

সঞ্জয় কুমার দে জানান, সব কটি শয্যা চালু রাখতে হলে ভেন্টিলেটর দরকার ২০টি, আছে মাত্র ২টি। এনআইসিইউতে নবজাতকের শরীর গরম রাখার জন্য ‘রেডিয়েন্ট ওয়ার্মার’ নামের বিশেষ যন্ত্র ব্যবহার করা হয়। এই যন্ত্র দরকার ২০টি, সক্রিয় আছে ৮টি। নানা ধরনের যন্ত্রপাতির কমতির কারণে সব কটি শয্যায় রোগী ভর্তি করা হয় না।

সব কটি শয্যা চালু করতে হলে যন্ত্রপাতি বাবদ তিন কোটি টাকার মতো খরচ করতে হবে বলে জানান সঞ্জয় কুমার দে। সমস্যার কথা বিশ্ববিদ্যালয় কর্তৃপক্ষকে জানিয়েছেন কি না, এমন প্রশ্নের উত্তরে তিনি বলেন, সমস্যা চলছে বেশ আগে থেকে। এক বছর আগেই উপাচার্যকে লিখিতভাবে সব সমস্যার কথা জানানো হয়েছে।

অন্যদিকে বিশ্ববিদ্যালয়ের মতো প্রতিষ্ঠানে শিশুদের (২৮ দিন থেকে শুরু করে ১৮ বছর বয়স পর্যন্ত) আইসিইউ সেবা নেই। কর্মকর্তারা জানিয়েছেন, ২০ শয্যার শিশুদের আইসিইউ চালু করার যাবতীয় যন্ত্রপাতি কেনা আছে। জায়গারও সংকট নেই। কিন্তু শিশুদের আইসিইউ চালু হচ্ছে না।
