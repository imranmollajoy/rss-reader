চুক্তি অনুযায়ী, মার্কিন বিচার বিভাগ বোয়িংয়ের বিরুদ্ধে ফেডারেল এভিয়েশন অ্যাডমিনিস্ট্রেশনের সঙ্গে প্রতারণার অভিযোগে মামলা না করতে সম্মত হয়েছিল এই শর্তে যে তারা নিয়ম ও নিয়ন্ত্রণব্যবস্থা মেনে চলবে এবং নিয়মিত প্রতিবেদন জমা দেবে। বোয়িং তদন্ত নিষ্পত্তি করতে ২৫০ কোটি ডলার জরিমানা দিতেও রাজি হয়েছিল।

কিন্তু চলতি বছরের জানুয়ারি মাসে আলাস্কা এয়ারলাইনসের বোয়িং ৭৩৭ ম্যাক্স বিমানের একটি দরজার প্যানেল খুলে যাওয়ার ঘটনায় বোয়িংয়ের সেই প্রতিশ্রুতি লঙ্ঘন করার বিষয়টি সামনে আসে। যুক্তরাষ্ট্রের কৌঁসুলিরা গত মাসে তা নিশ্চিত করেছিলেন।

সিএনএনের সংবাদে বলা হয়েছে, এ বিষয়ে বোয়িং মন্তব্য করতে রাজি হয়নি। মার্কিন বিচার বিভাগের একজন মুখপাত্রের মন্তব্য চাওয়া হলেও তিনি সাড়া দেননি।

গত মাসে রয়টার্সের এক প্রতিবেদনে বলা হয়, বোয়িং সেই নিষ্পত্তি চুক্তির শর্তাবলি মেনে চলছে বলে দাবি জানিয়ে বিচার বিভাগের শর্ত লঙ্ঘনের অভিযোগ অস্বীকার করেছিল। সংবাদে বলা হয়েছে, মার্কিন বিচার বিভাগ ২০২১ সালে করা চুক্তির মেয়াদ বাড়াতে পারে বা বোয়িংকে কঠোর শর্ত দিতে পারে, যেমন জরিমানা ও মনিটরিং (তৃতীয় পক্ষের সরাসরি পর্যবেক্ষণ)।
