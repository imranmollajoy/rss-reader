চলতি ২০২৩-২৪ অর্থবছরের বাজেট ঘোষণার সময় দেশের পাবলিক বিশ্ববিদ্যালয়গুলোর জন্য ১২ হাজার কোটি টাকার বেশি বরাদ্দ হলেও অনুমোদিত সংশোধিত বাজেটে তা কমে দাঁড়িয়েছে ৯ হাজার ১৫৫ কোটি ৩৬ লাখ টাকা। ২০২৪-২৫ অর্থবছরে দেশের ইতিহাসের সবচেয়ে বড় বাজেটে মোট ৭ লাখ ৯৭ হাজার কোটি টাকা বরাদ্দ দেওয়া সত্ত্বেও বিশ্ববিদ্যালয়ে বাজেট বরাদ্দে কেন এত কার্পণ্য এর কোন জুতসই ব্যাখ্যা খুঁজে পাওয়া যায়নি।

বিশ্ববিদ্যালয়ে বাজেট বরাদ্দ কোনো খরচ নয়, বরং বিশাল বিনিয়োগ হিসেবে কাজ করে। যেসব দেশ এটি বুঝতে পেরেছে, সেসব দেশ বিশ্বে নেতৃত্ব দিচ্ছে। বিশ্ববিদ্যালয় থেকেই আসবে ভবিষ্যতের নেতৃত্ব, যারা তাদের সৃজনশীল চিন্তা, মেধা ও বুদ্ধি দিয়ে টেকসই উন্নয়ন অর্জনে গুরুত্বপূর্ণ ভূমিকা পালন করবে। শিক্ষক এবং শিক্ষার্থীদের প্রশিক্ষণের ব্যবস্থা, স্মার্ট ক্লাসরুম ও ল্যাব স্থাপন, আধুনিক লাইব্রেরি স্থাপন, উন্নত আবাসনব্যবস্থা, পর্যাপ্ত বেতন-ভাতা, বিভিন্ন গুরুত্বপূর্ণ ও সমসাময়িক বিষয়ে মানসম্পন্ন গবেষণা এবং গুণগত মান বৃদ্ধির জন্য বিশ্ববিদ্যালয়ে পর্যাপ্ত বাজেট বরাদ্দ থাকা একান্ত জরুরি।
