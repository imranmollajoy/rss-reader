এ ছাড়া সাভারের চামড়াশিল্প নগরে দৈনিক ২০০ মেট্রিক টন কঠিন বর্জ্য উৎপাদিত হয়। কিন্তু কঠিন বর্জ্য ব্যবস্থাপনার জন্য স্লাজ পাওয়ার জেনারেশন সিস্টেম (এসপিজিএস) না থাকায় উৎপাদিত কঠিন বর্জ্য অস্বাস্থ্যকর ও অনিরাপদভাবে ৬ একর আয়তনের একটি ডাম্পিং জোনে গর্ত করে জমা করা হয়। ফলস্বরূপ চামড়াশিল্পের কারণে এখন বুড়িগঙ্গার বদলে সাভারের ধলেশ্বরী নদী দূষিত হচ্ছে এবং চামড়াশিল্প পরিবেশবান্ধব সার্টিফিকেট পাচ্ছে না। (বিডা ২০২৩, পৃষ্ঠা-৭-৮)

তবে এলডব্লিউজি সনদ না পাওয়ার ক্ষেত্রে সিইটিপি বা বিসিকের সক্ষমতার সমস্যা ছাড়াও ট্যানারিমালিকদেরও দায় রয়েছে। বিসিক ও বিডার গবেষণা অনুসারে, এলডব্লিউজি কর্তৃক চামড়াশিল্পের পরিবেশগত মান যাচাইয়ের ক্ষেত্রে ১৭টি বিষয়ে ১ হাজার ৭১০ নম্বর রয়েছে, যার মধ্যে ৩০০ নম্বর কেন্দ্রীয় বর্জ্য ব্যবস্থাপনাসংক্রান্ত। বাকি ১ হাজার ৪১০ নম্বর রয়েছে জ্বালানি খরচ, পানির ব্যবহার, বায়ুদূষণ, শব্দদূষণ, রাসায়নিক ব্যবস্থাপনা, চামড়ার উৎস শনাক্তকরণ, দৈনন্দিন কার্যক্রম পরিচালনার মান ইত্যাদি বিষয়, যেগুলোর মানদণ্ড রক্ষা করা ট্যানারিমালিকদের দায়িত্ব। (বিসিক ২০২৩, পৃষ্ঠা-৫০; বিডা ২০২৩, পৃষ্ঠা-৬)

উদাহরণস্বরূপ পানির ব্যবহারের কথাই ধরা যাক। বাংলাদেশ পরিবেশ সংরক্ষণ নীতিমালা ২০২৩ অনুসারে, প্রতি টন কাঁচা চামড়া প্রক্রিয়াজাতকরণে পানি নির্গমনের পরিমাণ সর্বোচ্চ ৩০ ঘনমিটার বা ৩০ টনের মধ্যে সীমিত থাকার নিয়ম থাকলেও ট্যানারিগুলোয় ৫০ থেকে ৬০ টন পানি ব্যবহার করা হয়, যার ফলে পানির অপচয় হয় এবং সিইটিপির ওপর বাড়তি চাপ তৈরি হয়। (পলিউশন ফ্রম ট্যানারিজ ইন সাভার অন রাইজ, নিউ এজ, ১৫ জুলাই ২০২২)
