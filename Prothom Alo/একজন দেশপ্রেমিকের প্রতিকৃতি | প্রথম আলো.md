*ডেইলি স্টার*-এর পরিচালনা পর্ষদের সভায় লতিফুর রহমানের আলোচনার বিষয় হতো প্রতিষ্ঠানের ব্যবসায়িক দিক—পত্রিকা কীভাবে চলছে, এর সার্কুলেশন বা বিজ্ঞাপনের কী অবস্থা, কোথায় ব্যয় সংকোচন করা সম্ভব এসব। এ ধরনের সভায় জবাবদিহির কোনো সীমা থাকত না, কিন্তু সবই হতো আর্থিক বিষয়ে। আলোচনার আরেকটা বিষয় হতো সাংবাদিকদের কীভাবে আরও বেশি সুযোগ-সুবিধা দেওয়া যায়, লভ্যাংশ থেকে ওদের কিছু দেওয়া যায় কি না ইত্যাদি। আমাদের সম্পাদকীয় নীতি বা সাংবাদিকতার বিষয়াদি নিয়ে কখনোই তিনি কথা বলতেন না।

সভা শেষ হলে লতিফুর রহমান প্রায়ই বলতেন, ‘মাহ্‌ফুজ, তোমার কাগজ কেমন চলছে?’ তাঁকে কখনো ‘আমাদের কাগজ’ কথাটা বলতে শুনিনি। আমি বলতাম, ‘আপনি কী বলছেন? এটা আমার কাগজ কোথায়?’ তিনি বলতেন, ‘একটা কথা মাথায় রেখো, পত্রিকার স্বাধীনতা রক্ষা করার দায়িত্ব সম্পাদক হিসেবে তোমার।’

কথাটা বলা সহজ, কাজে প্রমাণ করা অসম্ভব কঠিন। সাংবাদিকেরা সব সময় প্রস্তুত থাকেন যে কোনো একটা লেখার জন্য তাঁদের ওপর চাপ আসতে পারে। অথচ ভেবে দেখুন, আমাদের সাংবাদিকতার কারণে উদ্যোক্তা হিসেবে তাঁর ওপর বারবার চাপ আসছে, আর তিনি সেটা সহ্য করে চলেছেন। একদিনও তিনি বলেননি, তোমরা ওই খবরটা ছেপেছ বলে আমার ওপর চাপ এসেছে।
