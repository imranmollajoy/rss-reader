জঙ্গিবাদ নিয়ে কাজ করা আইনশৃঙ্খলা রক্ষাকারী বাহিনীর কর্মকর্তারা বলছেন, মূলত ২০১৬ সালের পর থেকে সাংগঠনিক কার্যক্রম পরিচালনায় সংগঠনটি কঠোর গোপনীয়তা নীতি অনুসরণ করে। অভ্যন্তরীণ যোগাযোগের জন্যও তারা নিজেদের তৈরি অ্যাপস ব্যবহার করছে।

বিভিন্ন সময় আনসার আল–ইসলামের যেসব সদস্য গ্রেপ্তার হয়েছেন, তাঁদের থেকে এই জঙ্গি সংগঠনের কার্যক্রম সম্পর্কে কিছুটা ধারণা পেয়েছে আইনশৃঙ্খলা রক্ষাকারী বাহিনী।

সিটিটিসির কাছে তথ্য রয়েছে, আনসার আল–ইসলাম সারা দেশে তাদের কার্যক্রমকে বিভিন্ন ‘সেলে’ ভাগ করে পরিচালনা করছে। একটি সেলের প্রধানকে বলা হয় মাসুল বা দায়িত্বশীল। এই মাসুলদের ঊর্ধ্বতন ব্যক্তিকে বলা হয় মাজমা মাসুল। মাসুলরা তাদের কাজের বিষয়ে ঊর্ধ্বতনদের অবগত করে। তবে এ ক্ষেত্রে তারা প্রকৃত নাম ও পরিচয়ের পরিবর্তে ভিন্ন কোনো নাম ব্যবহার করে।

সংশ্লিষ্ট সূত্রগুলো জানায়, আনসার আল–ইসলাম অনলাইনে এখন ১০০-১৫০টি ওয়েবসাইট পরিচালনা করছে। এগুলোতে নিয়মিত তাদের কার্যক্রম তুলে ধরা হয়। তা ছাড়া অনলাইনভিত্তিক যোগাযোগের মাধ্যম টেলিগ্রাম, ফেসবুক, এক্স ও ইনস্টাগ্রামেও তারা দাওয়াতি কার্যক্রম পরিচালনা করে।
