প্রাণিসম্পদ মন্ত্রণালয়, আইসিটি বিভাগ, ই–ক্যাব, ডেইরি ফার্মার্স অ্যাসোসিয়েশন, আইসিটি বিভাগের প্রকল্প এটুআই ও ঢাকা উত্তর সিটি করপোরেশনের উদ্যোগে ২০২২ সালের ৩ জুলাই ডিজিটাল হাটের উদ্বোধন করে। সে বছর থেকে ডিজিটাল হাট স্থায়ী করারও উদ্যোগের কথা জানানো হয়। অর্থাৎ সারা বছরই সেখানে পশু বিক্রি হবে।

ডিজিটাল হাট ওয়েবসাইটে দেখা যায়, তাদের সঙ্গে যুক্ত খামারের সংখ্যা ৭২। এর মধ্যে তিনটি খামার থেকে গরুর ছবি ওয়েবসাইটে প্রকাশ করা হয়েছে। এ তিনটি খামারের মধ্যে দুটি খামারের ফোন নম্বর বন্ধ। বাকি একটির সঙ্গে কথা বলে জানা যায়, ডিজিটাল হাট প্ল্যাটফর্ম থেকে সাড়া কম।

এই প্ল্যাটফর্মের সঙ্গে যুক্ত ই–ক্যাব। সংগঠনের সাধারণ সম্পাদক নাসিমা আক্তার নিশা প্রথম আলোকে বলেন, ই–ক্যাব যুক্ত থাকলেও এটুআইয়ের একশপ প্ল্যাটফর্মই ডিজিটাল হাট দেখছে।

তবে ই–ক্যাবের তথ্যসূত্র দিয়ে লিখিত বক্তব্যে এটুআই কর্তৃপক্ষ জানিয়েছে, সারা দেশের ৬৬৮টি হাট যুক্ত রয়েছে। তবে এ বছর প্রান্তিক হাটগুলোতে তুলনামূলক কম পশু প্রদর্শিত হয়েছে। বাংলাদেশ ডেইরি ফার্ম অ্যাসোসিয়েশন, অনলাইন প্ল্যাটফর্ম, আঞ্চলিক হাট ও ই-ক্যাব সদস্য প্রতিষ্ঠানের অনলাইন হাট মিলিয়ে গতকাল ১৫ জুন পর্যন্ত ডিজিটাল হাটে ১০ হাজার ১৩৪টির বেশি পশু বিক্রি হয়েছে। যার বাজারমূল্য প্রায় ৯৫ কোটি ৫৯ লাখ টাকা।
