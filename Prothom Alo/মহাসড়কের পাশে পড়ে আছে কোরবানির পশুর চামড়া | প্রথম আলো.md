গিরিধারিপুর এলাকায় মহাসড়কের পাশের চায়ের দোকানি আরিফ মিয়া বলেন, ঈদের দিন বিকেল থেকে ক্ষুদ্র চামড়া ব্যবসায়ীরা গ্রামে গ্রামে ঘুরে চামড়া কেনেন। তাঁরা এ হাটে চামড়া বিক্রি করতে আনেন। কোরবানির চামড়া নিয়ে ঘণ্টার পর ঘণ্টা অপেক্ষা করেন। কেউ চামড়া কিনতে আসেননি। তাই বাধ্য হয়ে মহাসড়কের পাশে চামড়া ফেলে রেখে চলে যান। কয়েক দিন ধরে পড়ে থাকায় চামড়া পচে গেছে। মশা-মাছি ভনভন করছে। নাক-মুখ চেপে চলাচল করতে হচ্ছে।

একই এলাকার সাধারণ ব্যবসায়ী লিটন মিয়া বলেন, জেলার বিভিন্ন এলাকা থেকে ক্ষুদ্র ব্যবসায়ীরা কোরবানির কাঁচা চামড়া নিয়ে এখানে আসেন। পশুর হাটের জায়গা ভেতরে হলেও ঢাকা-রংপুর মহাসড়ক ঘেঁষে বসেন তাঁরা। চামড়া বিক্রি না হওয়ায় তাঁরা মহাসড়কের পাশে ফেলে রেখে গেছেন। ঈদের দিন থেকে, অর্থাৎ চার দিন ধরে মহাসড়কের পাশে চামড়া পড়ে থেকে পরিবেশ দূষিত করছে। কিন্তু পৌরসভা কর্তৃপক্ষ বা পাইকারেরা এসব চামড়া পরিষ্কার করছেন না।

একই এলাকার গালা মালের দোকানি মমিনুল ইসলাম(৩২) বলেন, ঈদের পরের দিন লোকজন চামড়া নিয়ে আসছিলেন। পরে সেগুলো বিক্রি হয়নি। ফলে তাঁরা চামড়া ফেলে রেখে কৌশলে চলে যান। তিনি বলেন, অবিক্রীত পশুর চামড়া ফেলে রাখায় দুর্গন্ধে এলাকা দিয়ে যাতায়াত করা যায় না। লোকজন চামড়া রেখে চলে গেছেন, এখন সাধারণ মানুষকে দুর্ভোগ পোহাতে হচ্ছে। হাট ইজারাদার ও পৌরসভা এলাকাটি পরিষ্কার করার উদ্যোগ নেই।

পলাশবাড়ী চামড়া ব্যবসায়ী সমবায় সমিতির সাধারণ সম্পাদক আবুল কালাম আজাদ বলেন, ময়লা-আবর্জনা পরিষ্কার করার দায়িত্ব পৌরসভার কর্মীদের। প্রতি সপ্তাহে বুধবার হাট বসে। সেটার জন্য নির্দিষ্ট জায়গা রয়েছে। কিন্তু মহাসড়কের পাশে কারা এসব চামড়া ফেলেছেন, তা কেউ জানেন না।

জানতে চাইলে পলাশবাড়ী পৌরসভার মেয়র গোলাম সরওয়ার বলেন, বিষয়টি জানার পর চামড়াগুলো সরানোর জন্য ব্যবস্থা নেওয়া হচ্ছে। দ্রুততম সময়ের মধ্যে এলাকাটি পরিষ্কার করা হবে।
