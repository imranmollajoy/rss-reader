সিরাজগঞ্জের বেলকুচি এলাকার ফজল মিয়া বলেন, ‘ছুটিও হয়েছে, এদিকে বৃষ্টিও নেমেছে। বৃষ্টি কখন থামবে জানি না। এ জন্য ছাতা নিয়ে বের হয়েছি। অনেকেই ভিজে রওনা হয়েছেন। চন্দ্রা ত্রিমোড়ে এসে দেখলাম, গাড়ি আছে তবে যাত্রী আরও বেশি। পরিবহনগুলো অতিরিক্ত ভাড়া নিচ্ছে; কিন্তু কেউ কিছু বলছেন না।’

পুলিশ ও স্থানীয় লোকজন জানান, দেশের অন্যতম ও গুরুত্বপূর্ণ দুটি মহাসড়ক ঢাকা-টাঙ্গাইল এবং ঢাকা-ময়মনসিংহ মহাসড়ক গাজীপুর জেলার ওপর দিয়ে গেছে। শিল্পাঞ্চল হওয়ায় এ জেলা থেকে কয়েক লাখ মানুষ ঈদযাত্রায় শামিল হোন। ঈদের যাত্রা নির্বিঘ্ন করতে বরাবরের মতোই মহাসড়ক দুটিতে বিশেষ ব্যবস্থা নেয় প্রশাসন। বৃহস্পতিবার ঈদযাত্রার প্রথম দিনে সকালে সড়ক ও মহাসড়ক ছিল অনেকটা ফাঁকা। গাজীপুর, আশুলিয়া ও সাভারের আশপাশের কয়েকটি কারখানায় আংশিক ছুটি হওয়ায় দুপুরের পর থেকে মহাসড়কে যাত্রীর চাপ বাড়তে। সন্ধ্যার পর বৃষ্টি শুরু হলে এবং কারখানা শ্রমিকেরা বাড়ি যাওয়া শুরু করলে, সড়কের প্রায় পাঁচ কিলোমিটার এলাকাজুড়ে দেখা দেয় যানজট।

রাজধানীর গাবতলী থেকে যাত্রী নিয়ে রংপুরের উদ্দেশে রওনা দিয়েছেন বাসচালক রাশিদুল ইসলাম। তিনি বলেন, গাবতলী বাস টার্মিনাল থেকে বের হওয়ার পরপরই আমিন বাজার পর্যন্ত যানবাহনের প্রচুর চাপ রয়েছে। এরপর সাভার, নবীনগর, বাইপাইল, শ্রীপুর, কবিরপুরসহ মহাসড়কটির প্রতিটি মোড়ে মোড়ে যানবাহনের ধীরগতি রয়েছে।
