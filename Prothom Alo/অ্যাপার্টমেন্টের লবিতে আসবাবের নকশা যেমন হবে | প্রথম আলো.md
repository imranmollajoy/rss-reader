**কেমন হবে আসবাব**

সৃষ্টি আর্কিটেকচার অ্যান্ড কনসালটেন্সির স্বত্বাধিকারী স্থপতি তাসনিম তূর্যি বলেন, ‘যেহেতু জায়গাটা অপেক্ষা বা বিশ্রামের জন্য, তাই সেখানকার বসার জায়গাটা আরামদায়ক হওয়া জরুরি। বাজারে আজকাল নানা ডিজাইনের সোফা পাওয়া যায়। লবিতে সাধারণত বড় একটি সোফার পরিবর্তে সিঙ্গেল কয়েকটি সোফা বা আরামদায়ক চেয়ারের ব্যবস্থা রাখতে পারলে ভালো। কাঙ্খিত ব্যাক্তি বা লিফটের জন্য অতিথিদের অনেক সময় লম্বা সময় অপেক্ষা করতে হয়। আসবাব বাছাইয়ের ক্ষেত্রে সেটাও মাথায় রাখতে হবে।’

লবি যদি খুব বেশি বড় না হয়, তাহলে ব্যবহার করতে পারেন স্লিম ও স্মার্ট সোফা। যেগুলো খুব কম জায়গা নিয়ে থাকে। সোফার রং গাঢ় হলে ভালো। এই জায়গার জন্য চলতি ধারায় আছে মখমল ও লেদারের সোফা।

সোফার সামনে অবশ্যই সেন্টার টেবিল রাখা উচিত। গ্লাস টপ না হলে কাঠের টেবিল রাখতে পারেন। সেটাও সম্ভব না হলে সাইড টেবিল রাখুন। টেবিলে কিছু ম্যাগাজিন বা পত্রিকা রাখা যেতে পারে। ম্যাগাজিন টেবিলে রাখতে না চাইলে পাশে একটি ছোট্ট কাঠের স্ট্যান্ড করে রাখতে পারেন।
