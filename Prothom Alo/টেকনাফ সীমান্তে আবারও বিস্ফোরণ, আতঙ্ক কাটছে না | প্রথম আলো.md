মিয়ানমারের রাখাইন রাজ্যের টেকনাফ সীমান্তবর্তী এলাকা থেকে আবারও মর্টার শেল ও ভারী গোলা বর্ষণের শব্দ শোনা গেছে। আজ বৃহস্পতিবার বেলা দুইটা পর্যন্ত প্রচণ্ড শব্দে সীমান্ত এলাকা কেঁপে উঠেছে। সীমান্ত এলাকার লোকজনের মতে, মংডু টাউনশিপের আশপাশের এলাকায় নতুন করে জান্তা বাহিনী ও বিদ্রোহীদের মধ্যে সংঘর্ষের তীব্রতা বেড়ে যাওয়ায় এমন বিস্ফোরণের শব্দ শোনা যাচ্ছে। এমন পরিস্থিতিতে সম্ভাব্য রোহিঙ্গা অনুপ্রবেশ ঠেকাতে সতর্ক রয়েছে কোস্টগার্ড ও বিজিবি।

গত মঙ্গলবার বিকেল থেকে আজ বেলা দুইটা পর্যন্ত অনবরত বিস্ফোরণের শব্দে কেঁপে উঠছে টেকনাফ সীমান্ত। স্থানীয় জনপ্রতিনিধিরা জানান, মিয়ানমারের মংডু টাউনশিপের যে এলাকায় বর্তমানে হামলা হচ্ছে, সেখানে অধিকাংশ রোহিঙ্গা নাগরিকের বসবাস। তাঁদের উল্লেখযোগ্য একটি অংশ নাফ নদী পেরিয়ে বাংলাদেশের টেকনাফে পালিয়ে আসার চেষ্টা চালাচ্ছেন। তবে নতুন করে আর কোনো রোহিঙ্গাকে ঠাঁই দেওয়া হবে না বলে জানিয়ে দিয়েছে বাংলাদেশ। কোস্টগার্ড ও বিজিবি সতর্ক আছে।
