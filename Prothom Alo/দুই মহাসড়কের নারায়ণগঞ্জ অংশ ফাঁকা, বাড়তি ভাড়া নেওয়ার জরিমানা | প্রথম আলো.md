বাড়তি ভাড়া ও যাত্রী ভোগান্তি বন্ধে শনিবারের পর রোববারও শিমরাইল ও সাইনবোর্ড মোড় এলাকায় ভ্রাম্যমাণ আদালত বসিয়ে অভিযান চালানো হয়েছে। নির্বাহী ম্যাজিস্ট্রেট ও সহকারী কমিশনার আহসানুল আলম অভিযানে নেতৃত্ব দেন। তিনি বলেন, ঘরমুখী যাত্রীরা যাতে ভোগান্তি শিকার না হন, সে জন্য জেলা প্রশাসকের নির্দেশে ভ্রাম্যমাণ আদালত পরিচালনা করা হচ্ছে। আজ সাইনবোর্ড ও শিমরাইল এলাকা যাত্রীদের কাছ থেকে বাড়তি ভাড়া নেওয়ার অভিযোগে পাঁচটি দূরপাল্লার পরিবহনকে ১০ হাজার টাকা জরিমানা করা হয়। এ ছাড়া যাত্রীদের হয়রানির অভিযোগে একজনকে আটক করা হয়েছে।

আহসানুল আলম বলেন, গত কয়েক দিন যেসব বাস কাউন্টারে ভাড়ার তালিকা ছিল না, তাদের সতর্ক করা হয়। শনিবারও পাঁচ বাস কাউন্টারকে ১৫ হাজার টাকা জরিমানা করা হয়। ঈদের পরও এ অভিযান চলমান থাকবে বলে জানান তিনি।
