পাইকারেরা বলেন, যেসব গরু এখনো হাটে রয়ে গেছে, এগুলোর বেশির ভাগই আকারে বড়। এ ছাড়া সকালে বেশ কিছু ট্রাক গরু নিয়ে হাটে এসেছে। যে কারণে হাটে কিছু গরু এখনো দেখা যাচ্ছে।

সিদ্দিকুর রহমান নামের কুষ্টিয়ার এক পাইকার ১৩টি গরু নিয়ে হাটে এসেছিলেন। গত রাতে তাঁর ৭টি গরু বিক্রি হয়েছে। আর শুক্রবার বিক্রি করেছিলেন ৪টি গরু।

সিদ্দিকুর প্রথম আলোকে বলেন, গত কোরবানির ঈদের আগের দিন দাম একেবারে পড়ে গিয়েছিল। তাই এবার আর তিনি কোনো ঝুঁকি নেননি। অতিরিক্ত লাভের আশা না করে সীমিত লাভে গরু বিক্রি করে দিয়েছেন। গরুপ্রতি সব খরচা বাদে ৫ থেকে ৭ হাজার টাকা লাভ হয়েছে তাঁর।

হাট ফাঁকা, তাই আবার গরু আনছেন কি না, তা জানতে চাইলে সিদ্দিকুর বলেন, ‘আর কোনো রিস্ক নিমু না। যে দুইটা আছে, এইডা বিক্রি কইরা বাড়িতে চইলা যাইমু। কারণ, হাটে যেমন গরু নাই, তেমনি ক্রেতাও আর নাই। যারা কিনার, তারা গত দুই দিন হাট ঘুরে কিনে ফেলছে।’
