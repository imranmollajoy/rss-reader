তালুকদামোদরপুর গ্রামের মরিচচাষি আশরাফ উদ্দিন বলেন, মরিচের দাম নির্ভর করে আবহাওয়ার ওপরে। অতিবৃষ্টিতে মরিচখেতে ফলন কমে যায়, খেত খতিগ্রস্ত হয়। আবার জমি ভেজা থাকায় খেত থেকে মরিচ তোলাও অসম্ভব হয়ে পড়ে। তখন বাজারে সরবরাহ কমে মরিচের দাম বেড়ে যায়। আবহাওয়া ভালো থাকলে মরিচের ফলনসহ বাজারে সরবরাহ বেড়ে যায়। এর ফলে দামও কমে যায়।

বদরগঞ্জের সবজি বিক্রেতা রফিক হোসেন বলেন, ১৯ জুন পর্যন্ত প্রতি কেজি মরিচ খুচরা বিক্রি করেছেন ২৬০ টাকায়। বাজারে সরবরাহ বেড়ে যাওয়ায় গতকাল বুধবার বিক্রি করেছেন প্রতি কেজি ৮০ টাকায়। তবে আবার বৃষ্টি হলে মরিচের দাম বাড়বে।

তারাগঞ্জের বালাপাড়া গ্রামের মরিচচাষি জাহিদুল ইসলাম (৩৫) বলেন, ‘কয়দিন আগোত এক মণ আকালি (মরিচ) বেচাচি আট হাজার টাকাত। এ্যালা সেই মরিচের দাম কমি যায়া মনটা খুব খারাপ।’
