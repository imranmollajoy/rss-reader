এই পান্ডিয়াই বিশ্বকাপে এসে যেন বদলে গেলেন নিমিষে। এখন পর্যন্ত খেলা ৫ ম্যাচে বোলিং করেছেন ১৭ ওভার, উইকেট নিয়েছেন ৮টি। ইকোনমি রেটও খুব ভালো—৬.৪৭। ব্যাট হাতেও ভালো পান্ডিয়ার পারফরম্যান্স। ৫ ম্যাচের ৩টিতে ব্যাটিং করার সুযোগ পেয়েছেন। করেছেন ৭, ৩২ ও অপরাজিত ৫০ রান। বাংলাদেশের সঙ্গে ম্যাচে অলরাউন্ড পারফরম্যান্সে হন ম্যাচসেরাও।

অথচ বিশ্বকাপের আগে অনেকেই তাঁকে ভারত দলে না রাখার পরামর্শ দিয়েছিলেন নির্বাচকদের। এক্ষেত্রে সামনে এসেছিল বহুদিন ধরে তাঁর টি–টোয়েন্টিতে বোলিংয়ে ৪ ওভারের কোটা পূরণ না করার বিষয়টি। চোটের কারণে প্রায় এক বছর বোলিং একটু কমই করেছেন পান্ডিয়া।

বিশ্বকাপে ব্যাট আর বল হাতে দারুণ পারফরম্যান্স করতে থাকা পান্ডিয়া সেই সব সমালোচকদের জবাব দিয়েছেন মুখেও। আজ অস্ট্রেলিয়ার বিপক্ষে ম্যাচের আগে পান্ডিয়ার সঙ্গে নানা বিষয় নিয়ে কথা বলেছেন ভারতের সাবেক ক্রিকেটার ও কোচ রবি শাস্ত্রী। সেখানেই পান্ডিয়া তাঁর সমালোচকদের একহাত নিয়েছেন।
