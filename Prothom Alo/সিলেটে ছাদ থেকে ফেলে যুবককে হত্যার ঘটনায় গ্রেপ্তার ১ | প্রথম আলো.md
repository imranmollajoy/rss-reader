গতকাল রোববার বিকেলে সিলেট মহানগর আদালতে রায়হান স্বীকারোক্তিমূলক জবানবন্দি দিয়েছেন বলে জানিয়েছে পুলিশ। এর আগে রোববার ভোররাতের দিকে রায়হানকে কাজীটুলা মক্তব গলি এলাকায় অভিযান চালিয়ে গ্রেপ্তার করা হয়।

জবানবন্দিতে রায়হান বলেছেন, ১৮ জুন রাতে মুক্তিপণের জন্য সিলেটের গোলাপগঞ্জের বাসিন্দা আবুল হাসানকে নগরের আম্বরখানা এলাকার পাঁচতলা ভবনের ছাদে নিয়ে যান। আবুল হাসানের সঙ্গে তাঁর চাচাতো ভাইকেও অপহরণ করে নিয়ে যাওয়া হয়েছিল। এ সময় দুজনের কাছ থেকে প্রায় তিন হাজার টাকা ও মুঠোফোন কেড়ে নেওয়া হয়। একপর্যায়ে মুক্তিপণ হিসেবে ৫ লাখ টাকা দাবি করা হয়। মুক্তিপণের টাকা নেওয়ার জন্য মারধর করা হয়। এ সময় ছাদের এক কোনায় দাঁড়িয়ে ছিলেন আবুল হাসান। টাকা দিতে অস্বীকৃতি জানালে ছাদ থেকে ধাক্কা মেরে নিচে ফেলে দেওয়া হয়। পরে তাঁরা পালিয়ে যান। এরপর চিকিৎসাধীন অবস্থায় ওই রাতে আবুল হাসানের মৃত্যু হয়।
