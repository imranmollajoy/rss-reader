আওয়ামী লীগ নেতা রেজাউল সিকদার ওই ব্যবসাপ্রতিষ্ঠানে তালা মেরে বন্ধ করে দেওয়ার কথা স্বীকার করে বলেন, ‘আমি ওই ব্যবসাপ্রতিষ্ঠানের মালিক। ২০১১ সালে ১০ লাখ টাকা অগ্রিম নিয়ে দিদারের কাছে ১০ বছরের চুক্তিতে ভাড়া দিই। ২০২১ সালে চুক্তির মেয়াদ শেষ হয়ে গেলেও বারবার তাগিদ ও তিনবার উকিল নোটিশ দেওয়ার পরও দিদার দোকানঘর ভাড়ার নতুন চুক্তি করেনি। তাই দোকান থেকে তাকে বের করে তালাবদ্ধ করে দিয়েছি। চাঁদা দাবির অভিযোগ সঠিক নয়।’

তিনবার উকিল নোটিশ দেওয়ার পর পরবর্তী আইনগত ব্যবস্থা না নিয়ে নিজে কেন ওই ব্যবসাপ্রতিষ্ঠানে হামলা ও সেটি তালাবদ্ধ করলেন, সে বিষয়ে জানতে চাইলে রেজাউল সিকদার বলেন, ‘আইনের কাছে কোনো বিচার না পাওয়ায় নিজেই কাজটি করেছি।’  
তবে এ বিষয়ে প্রত্যক্ষদর্শী, স্থানীয় লোকজন, টরকী বন্দরের ব্যবসায়ী ও পুলিশের সঙ্গে কথা বলে জানা গেছে, গৌরনদী উপজেলা ভূমি কার্যালয় থেকে টরকী বন্দরের পেঁয়াজপট্টিতে শূন্য দশমিক ১২৫ সহস্রাংশ জমি ইজারা নিয়ে সেখানে ব্যবসাপ্রতিষ্ঠান গড়ে তোলেন দিদার উদ্দিন হাওলাদার। তাঁর ব্যবসাপ্রতিষ্ঠানের নাম মেসার্স তোহা এন্টারপ্রাইজ। তিনি সেখানে এলপি গ্যাসের সিলিন্ডার, সার-কীটনাশক ও বিএডিসির বীজের পরিবেশক হিসেবে ব্যবসা করে আসছিলেন।
