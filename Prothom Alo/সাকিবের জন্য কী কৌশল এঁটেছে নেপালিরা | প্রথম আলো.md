বাংলাদেশের জন্য জয়টা গুরুত্বপূর্ণ বলে এই ম্যাচে নাজমুল হোসেনের দলের ওপরই চাপ বেশি। আর নেপালেরও যেহেতু হারানোর কিছু নেই, শেষ ম্যাচে মরণকামড় দিতে চাইবে তারা। সংবাদ সম্মেলনে মন্টি বলেছেন, ‘আমরা নিজেদের গল্পটা তৈরি করছি। অন্য কারও উৎসব পণ্ড করার কথা ভাবছি না। তবে ড্রেসিংরুমে যে বার্তা দেওয়া হয়েছে, সেটা হলো আমরা এখনো সেই কল্পনার জগতে বসবাস করতে চাই, যেখানে বিশ্বাস করি, গতকাল (দক্ষিণ আফ্রিকার বিপক্ষে) আমরা জিতেছি। এভাবে আমরা বাংলাদেশের বিপক্ষেও ৩ পয়েন্ট নিতে চাই, যারা সুপার এইটে ওঠার জন্য খেলবে। আগামীকাল এই মানসিকতায় মাঠে নেমে লড়াই করলে আমরা অন্তত গর্বের কিছু মুহূর্ত নিয়ে ফিরতে পারব...হ্যাঁ, আমরা কিছু করে দেখাতে চাই।’

কিংসটাউনে আগামীকাল বাংলাদেশ সময় ভোর সাড়ে পাঁচটায় শুরু হবে ম্যাচটি।
