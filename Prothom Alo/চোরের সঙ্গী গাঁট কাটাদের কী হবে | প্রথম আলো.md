লক্ষ করেছি, যেসব রাঘববোয়ালের বিরুদ্ধে দুর্নীতির অভিযোগ ও অবিশ্বাস্য সম্পদের হিসাব বের হচ্ছে, তাঁরা প্রায় সবাই কেমন নির্বিঘ্নে দেশ ছেড়ে বিদেশে পাড়ি দিয়েছেন, একা নয়, সপরিবার। এরা পালায় কীভাবে? দেশের গোয়েন্দা বিভাগ, যাদের দায়িত্ব অপরাধীদের ওপর নজরদারি করা, তারা কি কিছুই জানত না? জেনে থাকলে তারা সবাই অপরাধের দোসর। না জেনে থাকলে নিজ দায়িত্ব পালনে তারা ব্যর্থ, সে কারণে তাদের দায়িত্ব থেকে অব্যাহতি দেওয়া উচিত।

আরেকটা জিনিস লক্ষ করেছি। চোখের সামনে পুকুরচুরি হচ্ছে, ভেতরের লোকেরাই তো এসব পুকুরচুরির সঙ্গে জড়িত। অথচ এদের ব্যাপারে সংশ্লিষ্ট সরকারি কর্তারা কোনো দায়িত্ব নিতে অপারগ। কিছুদিন আগে ডিএমপির এক সাবেক কমিশনারের বিপুল সম্পদের খোঁজ মিলেছে। খবরটা ফাঁস করেছে দেশের একটি দৈনিক পত্রিকা।

পত্রিকায় খবর ছাপা না হওয়া পর্যন্ত সরকার এ বিষয়ে বিন্দুমাত্র কিছু জানত না। দুর্নীতি দমন বিভাগ তার বিরুদ্ধে কোনো তদন্ত করেনি, ফলে আমরা ব্যবস্থা নেব কীভাবে? নিরীহের মতো প্রশ্ন করেছেন সরকারের এক সিনিয়র মন্ত্রী। তার মানে, খুন না হওয়া পর্যন্ত কোনো খুনিকে ধরার কার্যকর ব্যবস্থা নেওয়া যাবে না। চুরি ধরা না পড়া পর্যন্ত চোরকেও ঠেকানো যাবে না। তাহলে পুলিশ কেন, গোয়েন্দা দপ্তর কেন, দুর্নীতি দমন বিভাগ কেন?
