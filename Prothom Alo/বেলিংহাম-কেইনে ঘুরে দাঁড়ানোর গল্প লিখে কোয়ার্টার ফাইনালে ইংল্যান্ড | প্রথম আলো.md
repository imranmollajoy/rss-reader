আর কে, জুড বেলিংহাম!

রিয়াল মাদ্রিদে যোগ দিতে না দিতেই ঘুরে দাঁড়ানোর ডিএনএ ভালোভাবেই শরীরে ঢুকিয়ে নিয়েছিলেন বেলিংহাম। গত মৌসুমে রিয়ালকে বেশ কয়েকটি ম্যাচ একক নৈপুণ্যে জিতিয়েছিলেন, পিছিয়ে পড়েও দলকে একাধিকবার ম্যাচে ফিরিয়েছিলেন।

গেলসেনকির্চেনের আউফশালকে স্টেডিয়ামে ইংল্যান্ডকে ইউরোয় টিকিয়ে রাখতে বেলিংহামকে ‘রিয়ালের বেলিংহাম’ হিসেবে আবির্ভূত হতে হতো। তবে এ ক্ষেত্রে একক নৈপুণ্যের চেয়ে যে শব্দ দুটি সবচেয়ে উপযুক্ত মনে হয়, তা হলো ‘ইনডিভিজুয়্যাল ব্রিলিয়ান্স’। বেলিংহাম সেটাই করে দেখালেন।

স্লোভাকিয়ার বিপক্ষে নির্ধারিত ৯০ মিনিটের পর যোগ করা সময়ের চতুর্থ মিনিট পর্যন্তও ১–০ ব্যবধানে পিছিয়ে থাকা ইংল্যান্ড যখন বিদায়ের প্রহর গুনছে, তখনই বাইসাইকেল কিকে বেলিংহামের গোল!
