দুর্ঘটনার খবর শোনার পর প্রথম মাথায় কী চিন্তা এসেছিল, সেটাও জানান হ্যারি। ভেবেছিলেন, তখনো মা বেঁচে আছেন। হয়তো বাবা সেটা বুঝিয়ে বলবেন, ‘তাঁকে (ডায়ানা) হাসপাতালে নেওয়া হয়েছে, মাথায় যে আঘাত পেয়েছেন, চিকিৎসকেরা তা সারিয়ে তুলবেন। আমরা যাব এবং তাঁকে দেখব। আজ; অন্তত রাতের মধ্যে।’

কিছুক্ষণের মধ্যেই হ্যারি বুঝতে পারেন, ঘটনা আসলে যা ভাবছিলেন, সেটা নয়। মা আর বেঁচে নেই। বাবার যে কথায় বুঝতে পারেন মা আর বেঁচে নেই, সেটি তুলে ধরেন হ্যারি। তাঁকে বাবা বলেছিলেন, ‘তাঁরা (চিকিৎসকেরা) চেষ্টা করেছিলেন, প্রিয় ছেলে। আমার আশঙ্কা, সে (ডায়ানা) আর সাড়া দেয়নি।’

বাবার এই কথাগুলো হ্যারি খুব স্পষ্টভাবে মনে রেখেছেন। কথাগুলো যেন ওই সময় সবকিছুকে থামিয়ে দিয়েছিল। হ্যারি বলেন, ‘এ সময় আমি তাঁকে কী বলেছিলাম, তার কিছুই আমার মনে নেই।’ তিনি বলেন, ‘খুব সম্ভবত আমি কিছু বলিনি। যেটা আমি স্পষ্টভাবে মনে করতে পারি, সেটা হলো আমি কাঁদিনি; এক ফোঁটা অশ্রুও নয়।’
