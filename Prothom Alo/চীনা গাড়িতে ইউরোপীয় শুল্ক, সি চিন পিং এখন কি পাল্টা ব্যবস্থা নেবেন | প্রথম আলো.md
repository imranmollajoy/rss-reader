**ইউরোপে চীনা গাড়ির বিনিয়োগ**

ইলেকট্রিক গাড়ি আর ব্যাটারি তৈরির জন্য চীনা কোম্পানিগুলো অবশ্য ইতিমধ্যেই ইউরোপে বড় ধরনের বিনিয়োগের পথে এগিয়ে গেছে। বিশেষ করে চীনের বন্ধু দেশ হাঙ্গেরিতে তারা কয়েক শ কোটি ডলারের বিনিয়োগ করেছে।

তবে বিল রুসো মনে করেন, চীন থেকে ইউরোপে গাড়ি আমদানির ক্ষেত্রে শুল্ক খুব বড় বাধা হয়ে দাঁড়াবে না। বিশেষ করে বিওয়াইডির মতো কোম্পানির ক্ষেত্রে। বিওয়াইডি হলো সেই চীনা কোম্পানি, যারা বিশ্বের সবচেয়ে বড় ইলেকট্রিক গাড়ি নির্মাতার তকমা পেতে টেসলার সঙ্গে প্রতিযোগিতা করছে। ইউরোপে বিওয়াইডির ব্যবসা রয়েছে।

বিল রুসো বলেন, ‘শুল্ক কি তাদেরকে শ্লথ করে দেবে? না। গাড়ি তৈরিতে চীনাদের যে খরচ, তার ওপর যদি আপনি এই শুল্ক যোগ করেন, তাহলে ইউরোপীয় কোম্পানির তৈরি গাড়ির চেয়েও তা প্রতিযোগিতামূলক হবে।’

সিটি গ্রুপের বিশ্লেষকেরা মনে করেন যে শুল্ক ইউরোপীয় ইউনিয়ন আরোপ করেছে, তা বিবেচনায় নিয়েও চীন থেকে বিওয়াইডি গাড়ি আমদানি করে ৭ শতাংশের মতো মুনাফা করতে পারবে। চীনের তৈরি গাড়ির উৎপাদন খরচ মূল্যায়ন করে এই হিসাব করা হয়েছে। বিওয়াইডি চীনের বাজারেও ৭ শতাংশ মুনাফা করতে পারে না।

সাংহাইভিত্তিক পরামর্শক প্রতিষ্ঠান অটোমোটিভ ফোরসাইটের ব্যবস্থাপনা পরিচালক ইয়েল ঝ্যাং বলেন, এমনকি বিভিন্ন চীনা ব্র্যান্ডের বিদ্যুৎচালিত গাড়ি ইউরোপে যদি নিজেদের দেশের খুচরা দামের চেয়ে ৫০ শতাংশ বেশি দামেও বিক্রি হয়, তারপরও তারা প্রতিযোগিতামূলক থাকবে।
