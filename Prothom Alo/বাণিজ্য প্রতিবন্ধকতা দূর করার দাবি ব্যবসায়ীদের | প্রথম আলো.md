ময়মনসিংহ চেম্বারের সভাপতি মো. আমিনুল হক শামীম বলেন, ‘ময়মনসিংহ থেকে ভারত সীমান্ত কাছে থাকলেও যশোর দিয়ে গার্মেন্ট পণ্য রপ্তানি করতে হয়। আমাদের বন্দরগুলো কার্যকর করা গেলে দুই দেশের ব্যবসায়ীরা সুলভ মূল্যে পণ্য আমদানি-রপ্তানি করতে পারবেন।’

ভারতের সফররত ব্যবসায়ী প্রতিনিধিদলের সমন্বয়ক আবদুর রশিদ তাঁর দেশ থেকে বাংলাদেশে গরু, কাঁঠাল, সবজি ও মসলাজাতীয় পণ্য রপ্তানির আগ্রহ দেখান। তিনি বলেন, ‘বাংলাদেশের প্রায় ১৫টি পোর্ট দেখেছি। এর মধ্যে ময়মনসিংহ সীমান্তের পোর্টগুলো খুবই দুর্বল। এ অঞ্চলের পোর্টগুলোয় সুবিধা বাড়ালে ব্যবসার প্রসার ঘটবে।’

হালুয়াঘাটের কড়ইতলী আমদানি–রপ্তানি ব্যবসায়ী সমিতির সভাপতি এম সুরুজ মিয়া বলেন, ‘এ অঞ্চলে চারটি স্থলবন্দর থাকলেও ব্যবসার সম্প্রসারণ হচ্ছে না। ময়মনসিংহের ব্যবসায়ীরা ঠকছেন। আমরা গারো হিলসের কয়লা ও পাথর আমদানি করতে পারছি না।’ তিনি ভারত থেকে আবার কয়লা ও পাথর আমদানির সুযোগ দাবি করেন। পাশাপাশি দেশ থেকে ভারতে প্লাস্টিক পণ্য ও মাছ রপ্তানি ওপর জোর দেন।  

ময়মনসিংহ অঞ্চলের ব্যবসায়ীরা জানান, ভারত থেকে কয়লা ও পাথর রপ্তানি বন্ধ থাকায় তাঁরা এখন ইন্দোনেশিয়া থেকে কয়লা ও ভুটান থেকে পাথর আমদানি করছেন। এতে তাঁদের খরচ বেশি পড়ে।
