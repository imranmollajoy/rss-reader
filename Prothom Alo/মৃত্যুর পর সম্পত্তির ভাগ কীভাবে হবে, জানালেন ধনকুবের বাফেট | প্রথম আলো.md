বিশ্বের শীর্ষস্থানীয় ধনী ও বিনিয়োগকারী ওয়ারেন বাফেট তাঁর মৃত্যুর পর ধনসম্পত্তির ভাগ-বাঁটোয়ারা কীভাবে হবে, তা প্রকাশ করেছেন। এ ব্যাপারে তিনি তাঁর আগের সিদ্ধান্ত পাল্টে নতুন সিদ্ধান্ত জানিয়েছেন।

৯৩ বছর বয়সী বাফেট যুক্তরাষ্ট্রভিত্তিক বহুজাতিক প্রতিষ্ঠান বার্কশায়ার হাথাওয়ের চেয়ারম্যান। ওয়াল স্ট্রিট জার্নালকে দেওয়া সাক্ষাৎকারে বাফেট বলেছেন, তিনি তাঁর উইল নিয়ে নতুন করে কাজ করেছেন। এই ধনকুবের চাইছেন না তাঁর মৃত্যুর পরও বিল অ্যান্ড মেলিন্ডা গেটস ফাউন্ডেশন অনুদান পেতে থাকুক। নতুন একটি দাতব্য সংস্থা তাঁর সম্পত্তি পাবে। সংস্থাটি তদারকি করেন বাফেটের তিন সন্তান।

ওয়াল স্ট্রিট জার্নালকে দেওয়া সাক্ষাৎকারে বাফেট বলেন, ‘আমার মৃত্যুর পর গেটস ফাউন্ডেশনের কাছে আর কোনো অনুদান যাবে না।’
