নায়লা বললেন, ‘এটা তো রুম্পা।’

‘রুম্পা নাকি? আমি নাম জানি না। কী একটা কাজে এসেছিল।’

‘কী একটা কাজে। কই হারামজাদি বের হচ্ছে না তো। ব্যাপার কী?’

‘ব্যাপার কী মানে। আমার কাছে কতজন আসে!’

‘কতজন আসবে কেন? তাহলে তুমি আমাকে ডাকো কেন? রুম্পা হারামজাদি তোমার রুমে, ফরোয়ার্ড করেন তো বাবুল ভাই...আরে এ তো পুরো ৪৮ মিনিট ছিল...৪৮ মিনিটে একটা ...ফাজলামো পাইছ’...হাতের কাছের ফাইল নিয়ে মেরে বসেন নায়লা...

‘আরে কী করে...’

‘কী করি মানে...তুমি ওই বদমায়েশ মহিলারে ক্যান রুমে ঢুকাইছ?’

দৌড়ে ছুরিটা নিয়ে আসেন নায়লা। ‘তোমার ছুরি আমি তোমার পেটে ঢুকাব...’

শাহেদ আলী ছুরি কেড়ে নিতে যান। নিজের হাত কেটে যায়...রক্তে ছুরি আরও লাল হয়। কার্পেটে রক্ত পড়ে।

এই সময় পুলিশের অ্যাসিস্ট্যান্ট কমিশনারের প্রবেশ।

‘কী সমস্যা শাহেদ। কল দিছ কেন?’

‘দোস্ত। আমার অফিসের সামনে কাটা পা। অফিসের মধ্যে রক্তমাখা ছুরি। কী সমস্যায় না আমি পড়ছি।’

রাজু ওয়াকিটকিতে কথা বলতে লাগলেন। আরও পুলিশ আসে। পুরা অফিস সার্চ করা হয়। দুইটা ব্ল্যাক লেভেলের বোতল পাওয়া যায়।
