রাজধানীর জাতীয় চিড়িয়াখানা মিরপুরে একটি খাঁচায় তিনটি কালো ভালুক। খাঁচার ভেতরে থাকা গাছের ডালের ওপর উঠে আছে একটি ভালুক। আরেকটি কখনো ডালে উঠছে, কখনো নেমে ছোটাছুটি করছে। অন্য ভালুকটির দুই হাত খাঁচার বেড়ায়। জিবটা বেড়ার জালের ফাঁক দিয়ে বারবার বের করছিল। আর এই তিন ভালুকের চঞ্চলতা দেখে দর্শনার্থীরা উচ্ছ্বসিত। বিশেষ করে শিশুরা। ঈদের দ্বিতীয় দিন মঙ্গলবার দুপুরে মিরপুরের জাতীয় চিড়িয়াখানায় এমন চিত্র দেখা গেল। ঈদের আনন্দ বাড়িয়ে তুলতে বহু মানুষ চিড়িয়াখানায় পশুপাখির সঙ্গে সময় কাটিয়েছেন।
