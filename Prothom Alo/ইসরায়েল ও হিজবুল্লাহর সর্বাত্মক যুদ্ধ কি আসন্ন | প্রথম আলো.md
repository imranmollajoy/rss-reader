সীমান্তের এই সংঘাত নিয়ে উভয় দেশের মানুষ সংকটের মধ্যে রয়েছেন। তবে ইসরায়েল ও হিজবুল্লাহর মধ্যে যদি একটি সর্বাত্মক যুদ্ধ শুরু হয়, তাহলে তাঁদের এই দুর্দশা ভিন্ন এক মাত্রায় গিয়ে ঠেকবে।

আতঙ্ক শুধু সীমান্তবর্তী এলাকাতেই  সীমাবদ্ধ নেই। লেবাননের রাজধানী বৈরুতেও অনেকে যুদ্ধের আতঙ্কে রয়েছেন। কেউ কেউ তো ব্যাগ গুছিয়ে রেখেছেন। ঠিকঠাক করে রেখেছেন পাসপোর্ট। তাঁরা বলছেন, যদি সর্বাত্মক যুদ্ধ শুরু হয়, তাহলে যেন দ্রুত অন্যত্র যেতে পারেন বা দেশ ছাড়তে পারেন। হিজবুল্লাহর প্রধান হাসান নাসারাল্লাও বলেছেন, যুদ্ধ শুরু হলে ইসরায়েলের কোনো অংশ বাদ যাবে না।

হিজবুল্লাহর কাছে রয়েছে যুদ্ধ করার মতো সমরাস্ত্র। ইরান তাদের অস্ত্র ও অর্থ দিয়ে থাকে বলে অভিযোগ পশ্চিমা দেশগুলোর। এদিকে বিশ্বের অত্যাধুনিক সব সমরাস্ত্র রয়েছে ইসরায়েলের কাছে। আর ইসরায়েলের অন্যতম মিত্র সামরিক পরাশক্তি যুক্তরাষ্ট্র। বিশ্লেষকেরা বলছেন, যদি ইসরায়েল ও হিজবুল্লাহর মধ্যে একটি সর্বাত্মক যুদ্ধ শুরু হয়, তাহলে উভয় পক্ষের জন্য সেটা বড় বিপর্যয় ডেকে আনবে।
