প্রধানমন্ত্রী শেখ হাসিনার মানবিক দৃষ্টির কারণেই হাসপাতালে বিএনপির চেয়ারপারসন খালেদা জিয়ার সুচিকিৎসা চলছে বলে মন্তব্য করেছেন আইনমন্ত্রী আনিসুল হক। তিনি বলেছেন, খালেদা জিয়াকে বিদেশে নেওয়ার বিষয়ে এখন পর্যন্ত কোনো প্রস্তাব আসেনি।

ঢাকায় বিচার প্রশাসন প্রশিক্ষণ ইনস্টিটিউটে আজ রোববার জ্যেষ্ঠ সহকারী জজ ও সমপর্যায়ের বিচার বিভাগীয় কর্মকর্তাদের জন্য প্রশিক্ষণ কোর্সের উদ্বোধন করেন আইনমন্ত্রী। অনুষ্ঠান শেষে সাংবাদিকদের প্রশ্নের জবাবে আইনমন্ত্রী এসব কথা জানান।

আইনমন্ত্রী বলেন, ‘যতটুকু আমি জানি, আজকে কিছুক্ষণ আগ থেকে খালেদা জিয়ার হার্টে পেসমেকার লাগানোর প্রক্রিয়া চলছে। তবে কিডনির বিষয়ে আমি কিছু জানি না।’

উন্নত চিকিৎসার জন্য খালেদা জিয়াকে বিদেশে নেওয়ার বিষয়ে প্রশ্নের জবাবে আইনমন্ত্রী বলেন, ‘বিদেশে যাওয়ার ব্যাপারে তাদের কাছ থেকে এখন পর্যন্ত কোনো কথা আসেনি। আমি সে বিষয়ে কোনো বক্তব্য দেব না।’  
