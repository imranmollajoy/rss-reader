অন্যান্য ভালো প্রকাশনার মধ্যে আছে ওয়ালিদ খালিদি সম্পাদিত গুরুত্বপূর্ণ তথ্যচিত্রভিত্তিক বই ‘ফ্রম হেভেন টু কনকোয়েস্ট’ এবং ইব্রাহিম আবু-লুঘোদের সম্পাদিত ‘দ্য ট্রান্সফরমেশন অব প্যালেস্টাইন’।

১৯৭১ সালে প্রকাশিত দুটি বই-ই পশ্চিমে বসবাসরত আরব ও ফিলিস্তিনি পাঠকদের ছোট বলয়ে জনপ্রিয়তা পেয়েছিল।

১৯৭৬ সালে প্রকাশিত সাবরি জিরিসের বই ‘দ্য আরবস ইন ইসরায়েল’-এর ভাগ্যেও তা–ই ঘটেছিল। ফিলিস্তিনে ইহুদি বর্ণবাদের শিকার হওয়া আরবদের নিয়ে লেখা বইটি পশ্চিমে তেমন আলোড়ন তুলতে পারেনি। কারণ, পশ্চিমা ইতিহাসবেত্তারা ‘নতুন ইতিহাস’ দিয়ে একাডেমিক শিক্ষার বলয় ও সংবাদমাধ্যমগুলোকে আচ্ছন্ন করে রেখেছিল।

কিন্তু নতুন সহস্রাব্দে এসে পরিস্থিতি পাল্টাতে শুরু করে। এই ধারার একটি বড় অগ্রগতি আমরা সাম্প্রতিক সময়ে লক্ষ করছি।

বিশেষ করে ৭ অক্টোবর থেকে শাসক রাজনৈতিক শ্রেণি বিশ্ববিদ্যালয়গুলোতে ইসরায়েল-ফিলিস্তিন ইস্যুতে মূলধারার মনোভাবের পরিবর্তনকে আমলে নিয়েছে।

বিভিন্ন বিশ্ববিদ্যালয়ের ক্যাম্পাসে টেকসই ফিলিস্তিনপন্থী বিক্ষোভ শাসকগোষ্ঠীর কাছে প্রমাণ করেছে, ভিন্নমত হটিয়ে দিতে বিশ্ববিদ্যালয় প্রশাসকদের বাধ্য করার বিষয়ে কয়েক দশক ধরে তারা যে চেষ্টা চালিয়েছিল, তা কাজে দেয়নি।
