বিখ্যাত শিল্পীদের কণ্ঠে নিজের লেখা গান শোনার সুযোগ দিতে কৃত্রিম বুদ্ধিমত্তাভিত্তিক টুল আনতে কাজ করছে ইউটিউব। ‘ড্রিম ট্র্যাক’ নামের টুলটি চালু হলে ইউটিউব ব্যবহারকারীরা চাইলেই চার্লি পুথ, ডেমি লোভাটো, জন লিজেন্ডসহ নির্বাচিত বেশ কয়েকজন শিল্পীর কণ্ঠে নিজেদের লেখা গান শুনতে পারবেন। এবার জনপ্রিয় প্রায় সব শিল্পীর কণ্ঠে নিজের লেখা গান শোনার সুযোগ দিতে গানের বিখ্যাত পরিবেশক সংস্থা ইউনিভার্সাল মিউজিক গ্রুপ (ইউএমজি), সনি মিউজিক এবং ওয়ার্নার রেকর্ডসের সঙ্গে আলোচনা শুরু করেছে ইউটিউব। এ উদ্যোগ সফল হলে ব্যবহারকারীরা সহজেই ইউটিউবের ড্রিম ট্র্যাক টুলর মাধ্যমে পরিবেশক সংস্থাগুলোর সঙ্গে চুক্তিবদ্ধ সব শিল্পীর কণ্ঠে নিজের লেখা গান শুনতে পারবেন।
