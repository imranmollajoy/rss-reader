যদি তাঁরা এ বিষয়ে না জেনে থাকেন, তাহলে বুঝতে হবে, স্থানীয় রাজনীতি জনবিচ্ছিন্ন। আর যদি তাঁরা জেনেও নিষ্ক্রিয় থাকেন, তাহলে তাঁদের নিষ্ক্রিয়তার কারণ দুটি। এক, রাষ্ট্রীয় বাহিনী ও স্থানীয় রাজনীতিবিদদের মধ্যে হীন স্বার্থের একটি অশুভ গাঁটবন্ধন তৈরি হয়েছে; দুই, বাহিনীর কাঠামোবদ্ধ ক্ষমতার কাছে জনপ্রতিনিধিদের হাতে পুঞ্জীভূত জনগণের ক্ষমতা সাময়িকভাবে মার খেয়ে গেছে।

স্মর্তব্য, গত সংসদের একাধিক সদস্য সরকারের বিভিন্ন বাহিনীর সদস্যদের আচরণের ব্যাপারে উষ্মা প্রকাশ করেছিলেন। বর্তমান সংসদের একজন সদস্যও অভিযোগ করেছেন যে সাবেক একজন বাহিনীপ্রধান জোর করে তাঁর মালিকানাধীন টেলিভিশন চ্যানেলের শেয়ার হস্তগত করেছিলেন। জনপ্রতিনিধিরাই যদি প্রজাতন্ত্রের কর্মকর্তা-কর্মচারীদের সামনে ক্ষমতাহীন বোধ করেন, তাহলে বুঝতে হবে, কোথাও বিরাট গন্ডগোল হচ্ছে; সাধু সাবধান!

আর রাজনীতিবিদ ও বাহিনীগুলোর মধ্যে যদি হীন স্বার্থে গাঁটবন্ধন তৈরি হয়ে গিয়ে থাকে, তাহলে বুঝতে হবে আমাদের সামষ্টিক ভোগান্তি কেবল শুরু হলো। আমাদের মনে রাখা দরকার, শিক্ষিত-প্রশিক্ষিত ও চৌকস কর্মকর্তাদের খেয়ালখুশিমতো ‘দেশসেবা’র নাম গণতন্ত্র নয়; বরং প্রজাতন্ত্রের কর্মকর্তা-কর্মচারীদের কর্তব্যকর্মে জনগণের অভিপ্রায়ের কাছে নতিস্বীকারকারী জনপ্রতিনিধিদের কাছে জবাবদিহি করার চর্চার নামই হলো গণতন্ত্র।
