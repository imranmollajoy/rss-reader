কলেজে ভর্তির ব্যাপারে শুধু আব্বুই আমাকে ইচ্ছেপূরণে প্রশ্রয় দিয়েছিলেন। কারণ, ওই ছোট বয়সে এক জেলা থেকে আরেক জেলায় যাওয়া বেশ চ্যালেঞ্জিং। আমাকে যেদিন কলেজে রেখে এলেন, সেদিন আব্বুকে শিশুর মতো কাঁদতে দেখে আকাশ থেকে পড়েছিলাম। প্রতিবার হোস্টেলে আমাকে দেখতে এসে চলে যাওয়ার সময় বাসে উঠেই যে কান্নাকাটি করতেন, দীর্ঘশ্বাস ফেলতেন, তখন বুঝতাম কঠিন মানুষটা ভেতরে কতটা নরম। আমাদের তিন ভাই–বোনকে রেখে আব্বু একটুও থাকতে পারেন না। আসলে আমার জীবনে আম্মু খুঁটি আর আব্বু ছাদ। তাঁদের ছাড়া আমার কোনো অস্তিত্ব নেই।

অনেক সময় কারণে-অকারণে, সময়-অসময়ে রাগ দেখিয়ে ফেলি, উচ্চস্বরে কথা বলে ফেলি। আমাকে মাফ করে দেবেন আব্বু। আমি আপনাকে অনেক ভালোবাসি।
