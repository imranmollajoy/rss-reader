বাঁশখালী প্রধান সড়ক, তীব্র যানজট ও ভাড়া-নৈরাজ্যের স্বর্গরাজ্য। এই সড়কের একদিকে যেমন থাকে তীব্র যানজট, অন্যদিকে থাকে ভাড়া-নৈরাজ্যের মতো পরিবহন মালিকপক্ষের দিনদুপুরে ডাকাতির দৃশ্য। এমন চিত্রে বরাবরের মতোই অতিষ্ঠ বাঁশখালীর সাধারণ যাত্রীরা। কেন এমনটা বলছি, একটু খোলাসা করা যাক।

বৃহস্পতিবার দিয়েই শুরু করা যাক। বৃহস্পতিবার এলেই চালকদের আসল রূপ স্পষ্ট দেখা যায়। কমবেশি তো অন্যান্য সময়ে আছেই, শুক্রবার সাপ্তাহিক ছুটির দিন হিসেবে চট্টগ্রাম শহর থেকে ঘরমুখী মানুষ বৃহস্পতিবারে একটু বেশিই থাকে। সেই সুযোগে কিছু চালক তাঁদের ইচ্ছেমতো ভাড়া আদায় করেন যাত্রীদের কাছ থেকে। এমনও দেখা যায়, যেখানে নতুন ব্রিজ (কর্ণফুলী নদীর ওপর শাহ আমানত সেতু) থেকে ১২০ টাকার ভাড়া, তাঁরা সেখানে ২০০ টাকা পর্যন্ত দাবি করেন। প্রচুরসংখ্যক যাত্রীর কারণে অবশেষে সেই ভাড়া দিয়েই বাড়ি যেতে হয়। কেন এই নিয়ম? কেন এই গলাকাটা সিস্টেম? দেখার কি কেউ নেই?
