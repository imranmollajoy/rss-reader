ওই রিসোর্ট ও শুটিং স্পটে প্রবেশের টিকিট বিক্রয়কারী আব্দুর রাশিদ প্রথম আলোকে বলেন, এটি চালু হয়েছে প্রায় ১২ বছর। পার্কের বাবুর্চি মান্নান মিয়া জানান, প্রায় প্রতি সপ্তাহে মতিউর রহমান রিসোর্টে যেতেন।

সেখানকার কর্মকর্তা, কর্মচারী ও স্থানীয় লোকজনের সঙ্গে কথা বলে জানা গেছে, মতিউর রহমান ও তাঁর স্ত্রী লায়লা কানিজের অনেক আগে থেকেই টঙ্গী এলাকায় আসা–যাওয়া ছিল। সেই সূত্র ধরে স্থানীয় প্রভাবশালী আমিনুল ইসলামের সঙ্গে তাঁর সখ্য তৈরি হয়। পরে রাজধানীর উত্তরা থেকে ১০-১২ কিলোমিটার দূরে গাজীপুর সিটি করপোরেশনের পুবাইলের খিলগাঁও এলাকায় আমিনুল ইসলামের বাড়ির আশপাশে মতিউর রহমান তাঁর ও স্ত্রী লায়লা কানিজের নামে ৩৫ বিঘা জমি কেনেন।

আপন ভুবনের তত্ত্বাবধায়ক মো. রাজিব মিয়া প্রথম আলোকে বলেন, ৩৫ বিঘা কেনার পর স্থানীয় লোকজনের কাছ থেকে আরও জমি বার্ষিক ভাড়া ভিত্তিতে নিয়ে মোট ৬০ বিঘা জমির ওপর নির্মাণ করা হয়েছে এই রিসোর্ট ও শুটিং স্পট। এতে আছে ১৮টি কটেজ, বিভিন্ন রাইডসহ অসংখ্য স্থাপনা। এক রাতের জন্য একেকটি কটেজের ভাড়া ৭ হাজার টাকা। এ ছাড়া জনপ্রতি ১০০ টাকার টিকিট কেটে সেখানে বেড়ানো যায়।
