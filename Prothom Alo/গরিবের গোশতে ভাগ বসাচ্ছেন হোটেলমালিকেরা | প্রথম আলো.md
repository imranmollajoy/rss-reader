অল্প দামে গোশত কিনতে হাতে ব্যাগ নিয়ে পূবালী ব্যাংকের সামনে দাঁড়িয়ে ছিলেন কুমিল্লা ইপিজেডে চাকরি করা মো. মোস্তাফিজ। থাকেন কুমিল্লা আদর্শ সদর উপজেলার বালুতুপা এলাকায়। দুপুরে বাসা থেকে একমাত্র মেয়েকে বলে এসেছেন, গরুর গোশত কিনতে যাচ্ছেন। স্ত্রীকে রান্নার আয়োজন করতে বলেছেন। কিন্তু দীর্ঘক্ষণ দাঁড়িয়েও গোশত কিনতে পারেননি।

মোস্তাফিজ প্রথম আলোকে বলেন, ‘আমরা যারা কোরবানি দিতে পারি না, তাঁরা কান্দিরপাড়ে এসে কম দামে গোশত কিনি। কিন্তু কয়েক বছর এখানে এসে কম দামে গোশত কিনতে পারি না। ছোট ছোট হোটেলের মালিকেরা এখানে এসে গোশত কেনেন। তাঁরা গোশত কিনে ফ্রিজে (রেফ্রিজারেটর) রেখে পরে রান্না করে বিক্রি করেন। এ জন্য দাম বেড়ে যায়। গরিবের গোশতে তাঁরা ভাগ বসাচ্ছেন।’
