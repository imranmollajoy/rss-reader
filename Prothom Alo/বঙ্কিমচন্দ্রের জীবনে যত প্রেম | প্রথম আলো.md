বঙ্কিমচন্দ্রের জীবন ও সাহিত্য নিয়ে কিছু বিতর্ক আছে। এটা ঠিক যে বন্দে মাতরমের এই স্রষ্টা ভারতীয় জাতীয়তাবাদের কট্টর সমর্থক ছিলেন। এটা দোষের নয়। বিষয় হলো, সেই জাতীয়তাবাদী চেতনা দেশের সব ধর্ম, বর্ণ ও সম্প্রদায়কে স্পর্শ করছে কি না। সবাইকে এক কাতারে শামিল করছে কি না।

আজ ২৬ জুন বঙ্কিমচন্দ্র চট্টোপাধ্যায়ের জন্মদিন। আজ থেকে ১৮৬ বছর আগে যখন বঙ্কিম পৃথিবীর আলো দেখেছিলেন, তখন ভূভারত শাসন করত ব্রিটিশরাজ। তখন এ অঞ্চলে একটাই দেশ ছিল, যার নাম ছিল ব্রিটিশ ইন্ডিয়া। সেই ব্রিটিশ ইন্ডিয়ার বাংলা অঞ্চলে, উত্তর ২৪ পরগনা জেলার নৈহাটি শহরের কাছে কাঁঠালপাড়া (কারও কারও মতে কাঁটালপাড়া) গ্রামে বঙ্কিমের জন্ম। বঙ্কিমের বাবা যাদবচন্দ্রও ব্রিটিশ সরকারের চাকুরে ছিলেন। তাঁদের পরিবার ছিল বেশ শিক্ষিত।

ছোটবেলা থেকেই প্রখর মেধার অধিকারী ছিলেন বঙ্কিমচন্দ্র। তবে তিনি নিয়মিত পড়াশোনা করতেন, এমন নয়। পরীক্ষা এলেই কেবল বইয়ের খোঁজ পড়ত। শোনা যায়, একবসায়ই একটি বই পড়ে শেষ করতে পারতেন তিনি। তবে বঙ্কিম লেখাপড়ায় বেশি ভালো হলেও তাঁর দাদারা ততটা ভালো ছিলেন না। এক দাদা তো সারাক্ষণ তাসের ওপর থাকতেন। গাঁজা, চরস খেয়ে নেশায় চুর হয়ে থাকতেন। সেসব দেখে বঙ্কিমেরও ছোটবেলায় একটু-আধটু গাঁজা খাওয়ার তথ্য পাওয়া যায়। তবে গাঁজার নেশায় তিনি কখনো নিজেকে হারিয়ে ফেলেননি।

আজ জন্মদিনে আমরা বঙ্কিমকে নিয়ে কিছুটা আলোচনা করব। তাঁর সাহিত্যজগতে নয়, আলো ফেলব তাঁর জীবন, প্রেম ও ভালোবাসার সীমানায়।
