বিশ্বকাপে অঘটনপটিয়সী দল বললে প্রথম নামটা মনে হয় নেদারল্যান্ডসই হবে। প্রায় প্রতিটি বিশ্বকাপেই একটা না একটা কিছু করে, টি-টোয়েন্টি বিশ্বকাপে আরও বেশি। বাংলাদেশের মতোই ২ ম্যাচে ২ পয়েন্ট। সুপার এইটে ওঠার হিসাবটাও তাই একই রকম—বাকি দুই ম্যাচেই জয়। তবে চাপটা কোন দলের ওপর বেশি, তা মনে হয় না বলার দরকার আছে।

ইডেন গার্ডেনসে সেই পরাজয় বেশি দিন আগের কথা নয়। দুই দলেই সেই ম্যাচের অনেক ক্রিকেটার। সবারই তাই তা মনে আছে। মনে না থাকলেও বাংলাদেশ দলকে কেউ না কেউ তা মনে করিয়ে দিচ্ছেন। ক্রিকেটারদের উত্তরে অভিন্ন একটা কথা থাকছে। সেটিও এমনভাবে বলা হচ্ছে, যেন প্রশ্নকর্তা তা জানেন না। ওটা ছিল ওয়ানডে, এটা টি-টোয়েন্টি—দুটি দুই ফরম্যাট। দুই ফরম্যাট তো বটেই, তবে ৫০ ওভারের চেয়ে ২০ ওভারের ক্রিকেট কি আরও বেশি অনিশ্চিত, আরও বেশি নাটকীয় নয়!

অধিনায়ক নাজমুল হোসেন ফরম্যাটের ভিন্নতার কথা বলার পর অবশ্য আসল কথাটাও বলেছেন। ওয়ানডে বিশ্বকাপের ওই ম্যাচে বাংলাদেশের কেউই ভালো করেনি, ওটা ছিল খারাপ একটা দিন, ক্রিকেটে যা হতেই পারে। এককথায় ইডেনে ওই পরাজয় বাংলাদেশের দলের জন্য ‘আ ব্যাড ডে ইন দ্য অফিস’। অতীতের ব্যাখ্যা দেওয়ার পর যখন ভবিষ্যতে তাকানো, নাজমুল তখন অনেক বেশি আত্মবিশ্বাসী, ‘আমরা যদি নিজেদের সেরা খেলাটা খেলতে পারি, তাহলে আমার মনে হয় না নেদার‍ল্যান্ডস আমাদের কাছ থেকে ম্যাচটা বের করে নিতে পারবে।’
