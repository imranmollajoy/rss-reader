রেহানা তৌফিক বলেন, অর্থনৈতিক সংকট থেকে শ্রীলঙ্কার উত্তরণ হবে ধাপে ধাপে। সংকটের উৎস কোথায়, তা নিয়ে কথা বলেন তিনি। সংকটের কারণ হিসেবে তিনি ২০১৯ সালে ইস্টার সানডের অনুষ্ঠানে বোমা হামলা, কোভিড-১৯, কাঠামোগত অসুবিধার কারণে পর্যটনকেন্দ্রিক অর্থনীতিতে ধাক্কা, পণ্যের মূল্যবৃদ্ধি, বৈদেশিক ঋণ বেড়ে যাওয়া, সরকারের ত্রুটিপূর্ণ নীতির কথা উল্লেখ করেন। সব অসংগতি সত্ত্বেও আন্তর্জাতিক মুদ্রা তহবিলের (আইএমএফ) সহায়তা প্যাকেজ নিয়ে শ্রীলঙ্কার অর্থনীতিতে গতি ফিরতে শুরু করেছে। তিনি শ্রীলঙ্কার ঘটনাবলির উদাহরণ টেনে দক্ষিণ এশিয়ার জন্য এ ধরনের সংকট উত্তরণে কিছু সুপারিশ করেন।

রেহানা তৌফিকের মতে, শ্রীলঙ্কার প্রাতিষ্ঠানিক দুর্বলতা ও জনগণের ভোটে নির্বাচিত রাজনীতিবিদেরা ক্ষমতায় যাওয়ার পর একনায়ক হয়ে ওঠার কারণে সংকট ঘনীভূত হয়। কারণ, রাজনীতিবিদেরা তাঁদের বাজে সিদ্ধান্তগুলো নেওয়ার আগে কোনো রকম আলোচনা করেননি। এসব সিদ্ধান্ত গ্রহণের সময় কোনো ধরনের ভারসাম্য ছিল না। তিনি সংকটের জন্য সামগ্রিকভাবে শ্রীলঙ্কার অভ্যন্তরীণ কাঠামোগত সংকট ও সংবিধান সংশোধনের মতো ধাক্কাকেও দায়ী করেন।
