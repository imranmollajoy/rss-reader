আমি ঠিক জানি না, এসব সংবাদের ঠিক কতটুকু ‘সংবাদমূল্য’ ছিল, তবে ভিউজ অ্যান্ড ক্লিক কিংবা টিআরপির নেশায় আমরা সাংবাদিকতাকে কতটা নিচে নামিয়ে ফেলছি, তা এই সংসদ সদস্যের হত্যাকাণ্ডের মধ্য দিয়ে কিছুটা হলেও উন্মোচিত হলো।

প্রতিযোগিতার নেশায় সংবাদমাধ্যমগুলোর মৌলিক নীতি-নৈতিকতাকে গলা টিপে হত্যা করা হচ্ছে। ‘উলঙ্গ’ ছবি সেন্সরের মধ্যে পড়তে পারে, তাই ব্লার করে প্রকাশ করার নিয়ম থাকলেও গণমাধ্যমে চলে যাওয়া পুলিশের হাতে আটক ব্যক্তির বক্তব্য, খুনের বিবরণকে ‘সেন্সরের’ মধ্যে পড়ে কি না, তা জানার প্রয়োজনও বটে। বীভৎস বর্ণনা যে ‘উলঙ্গ’ ছবির চেয়ে ভয়ানক ক্ষতিকর হতে পারে, তার বোধগম্যতা আমাদের থাকা চাই।

আমরা ভুলে যাই, আমাদের সংবাদমাধ্যমগুলো আমাদের ছোট বাচ্চারা দেখে, পড়ে। এসব নেতিবাচক সংবাদের অমার্জিত বর্ণনা আমাদের মনে একধরনের ট্রমা সৃষ্টি করে। শিশুদের মনে যে দাগ কাটে, সেটার স্থায়িত্ব দীর্ঘায়িত হয় বটে।

আপনি যখন আপনার শিশুকে এসব ‘নারকীয়’ বিষয়ের সঙ্গে পরিচিত করবেন, তখন স্বাভাবিকভাবে মস্তিষ্কে অ্যাড্রেনালিনের অস্বাভাবিক ক্ষরণ হবে, নিউরোট্রান্সমিটারগুলোর মধ্যে অস্থিরতা তৈরি হবে। যা পরবর্তী সময়ে তাঁদের সামাজিক অবক্ষয় কিংবা নৃশংসতায় প্রত্যক্ষ কিংবা পরোক্ষভাবে উসকানি দেয়।
