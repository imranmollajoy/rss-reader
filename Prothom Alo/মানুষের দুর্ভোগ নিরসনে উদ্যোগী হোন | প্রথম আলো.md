দেশে উন্নয়ন পরিকল্পনায় রংপুর অঞ্চলের পিছিয়ে থাকা নিয়ে সেখানকার মানুষের অভিযোগ-অনুযোগের শেষ নেই। শুষ্ক মৌসুমে তিস্তা নদীতে পানি না থাকা আর বর্ষায় বন্যা ও নদীভাঙনের ফলে অঞ্চলটির মানুষের দুর্ভোগের শেষ নেই। এর মধ্যে যদি কোথাও সেতু ভেঙে পড়ে, তখন আরও বেশি অসহায় পরিস্থিতি তৈরি হয়। কাউনিয়ায় মানস নদে একটি বাঁশের সাঁকো এবং সুন্দরগঞ্জে তিস্তার শাখা নদীতে নির্মাণাধীন একটি কাঠের সেতু ধসে পড়েছে। ফলে যাতায়াতের সুবিধায় বিঘ্ন ঘটায় চরম ভোগান্তিতে পড়েছেন হাজার হাজার মানুষ।

প্রত্যন্ত অঞ্চলে সেতুর দাবি জানাতে জানাতে হতাশ হয়ে স্থানীয় লোকজন উদ্যোগ নিয়েই তৈরি করে ফেলেন সাঁকো। এমন উদাহরণ নতুন কিছু নয়। কাউনিয়ার হারাগাছ ইউনিয়নে মানস নদের ওপর এমন একটি সাঁকো তৈরি করা হয়েছিল। ইউনিয়ন পরিষদের (ইউপি) এখানে বড় ভূমিকা থাকলেও ১২ বছর ধরে সেই সাঁকো মেরামত ও সংস্কার করে আসছেন গ্রামের মানুষ। সেতুটি উপজেলার হারাগাছ ইউনিয়নের পূর্ব নাজিরদহ গ্রামের দুই পারের মানুষের যোগাযোগের ভরসা ছিল। কিন্তু বর্ষা মৌসুমে ভারত থেকে উজানের ঢল নেমে আসায় সম্প্রতি সেতুটি ভেঙে পড়েছে।
