সাকিব আল হাসান টি-টোয়েন্টি বিশ্বকাপ শুরু করেছিলেন অলরাউন্ডার র‍্যাঙ্কিংয়ের এক নম্বরে থেকে, শেষ করলেন এক যুগের মধ্যে সবচেয়ে বাজে র‍্যাঙ্কিংয়ে নেমে। বাংলাদেশের বাঁহাতি অলরাউন্ডারের নাম এখন আইসিসি টি-টোয়েন্টি অলরাউন্ডারের ৬ নম্বরে। ২০১২ সালের ২১ সেপ্টেম্বরের পর গত ১২ বছরে তিনি কখনো পাঁচের নিচে ছিলেন না।

সাকিবের শীর্ষ পাঁচ থেকে ছিটকে যাওয়ার সপ্তাহে টি-টোয়েন্টি ব্যাটসম্যানদের এক নম্বর জায়গা হারিয়েছেন সূর্যকুমার যাদব। ভারতের এই ব্যাটসম্যানকে সরিয়ে র‍্যাঙ্কিংয়ের শীর্ষে উঠেছেন অস্ট্রেলিয়ান ওপেনার ট্রাভিস হেড।

সুপার এইটে ভারতের বিপক্ষে ৭৬ রানের ইনিংস খেলে ৪ ধাপ এগিয়েছেন তিনি। বোলারদের র‌্যাঙ্কিংয়ে শীর্ষস্থান ধরে রেখেছেন ইংল্যান্ডের আদিল রশিদ। অলরাউন্ডারদের তালিকায় আবারও শীর্ষে উঠেছেন ওয়ানিন্দু হাসারাঙ্গা।
