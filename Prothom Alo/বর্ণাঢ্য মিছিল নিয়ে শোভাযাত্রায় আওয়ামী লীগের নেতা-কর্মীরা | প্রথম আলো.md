আওয়ামী লীগের ৭৫তম প্রতিষ্ঠাবার্ষিকীর প্রস্তুতি উপলক্ষে গতকাল বৃহস্পতিবার আয়োজিত যৌথ সভায় দলের সাধারণ সম্পাদক ওবায়দুল কাদের ১০ দফা কর্মসূচি ঘোষণা করেন। এই কর্মসূচির অংশ হিসেবে আজ ইঞ্জিনিয়ার্স ইনস্টিটিউশন থেকে ধানমন্ডি ৩২ পর্যন্ত শোভাযাত্রার আয়োজন করা হয়েছে।

বিভিন্ন এলাকা থেকে নেতা-কর্মীরা ঘোড়ার গাড়ি সাজিয়ে ও পিকআপ ভ্যানে ব্যানার-ফেস্টুন লাগিয়ে মিছিল নিয়ে আসছেন। তাঁদের হাতে জাতীয় ও দলীয় পতাকা ধরা। পদ্মা সেতু, মেট্রোরেল, বঙ্গবন্ধু টানেলের মতো বর্তমান সরকারের নানা উন্নয়ন প্রকল্পের আদলে বানানো প্ল্যাকার্ড রয়েছে মিছিলে। শাহবাগ মোড় থেকে মৎস ভবন পর্যন্ত সড়কের দুই পাশেই নেতা-কর্মীরা অবস্থান নিয়েছেন।
