নথিতে ভারতের তৎকালীন প্রধানমন্ত্রী জওহরলাল নেহরুকে উদ্ধৃত করা হয়েছে। নেহরু বলছেন, কচ্ছথিভু দ্বীপের কোনো গুরুত্ব তিনি দেখেন না। আর এই কারণে দ্বীপটির ওপর ভারতীয় দাবি প্রত্যাহারে তিনি দ্বিধান্বিত নন।

কিন্তু প্রতিবেদন অনুযায়ী, ভারতের পররাষ্ট্র মন্ত্রণালয়ের কিছু কর্মকর্তা ও অন্য বিশেষজ্ঞরা বলছেন, কচ্ছথিভু দ্বীপের দাবি-সংক্রান্ত মামলায় ভারতের অবস্থান বেশ ভালো ছিল। তাঁদের দাবি, ১৮৭৫ থেকে ১৯৪৮ সাল পর্যন্ত সময়ে অব্যাহতভাবে ও নির্বিরোধে দ্বীপটি শাসন করেন ভারতীয় এক রাজা।

১৯৭৪ সালের ঘটনা। ভারতের প্রধানমন্ত্রী তখন জওহরলাল নেহরুর মেয়ে ইন্দিরা গান্ধী। তাঁর সরকার দ্বীপটি থেকে দাবি প্রত্যাহার করে বিতর্কের অবসান ঘটায়।

এর পর থেকে তামিলনাড়ুর রাজনৈতিক দলগুলো নিয়মিত কচ্ছথিভু দ্বীপের বিষয়টি তুলে আসছে। শুধু তা-ই নয়, শ্রীলঙ্কার সঙ্গে সম্পাদিত সেই চুক্তি চ্যালেঞ্জ করে আদালতে একাধিক মামলাও হয়েছে। এর মধ্যে দুটি মামলা এখনো ভারতের সুপ্রিম কোর্টে বিচারাধীন। কচ্ছথিভুসহ শ্রীলঙ্কার জলসীমায় প্রবেশের কারণে তামিলনাড়ুর মৎস্যজীবীদের গ্রেপ্তার করার খবর মাঝেমধ্যেই শোনা যায়। অর্থাৎ বিষয়টি প্রায়ই ভারতে সংবাদের শিরোনাম হয়ে ওঠে।
