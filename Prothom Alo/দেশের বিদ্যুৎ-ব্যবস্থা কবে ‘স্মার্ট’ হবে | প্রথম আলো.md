প্রায় প্রতিটি ব্যাংকের সঙ্গে যুক্ত হয়েছে মোবাইল ব্যাংকিং অ্যাপ। সবকিছুই করা হচ্ছে মানুষের সেবার জন্য। অবশ্য এ জন্য  গ্রাহককে গুনতে হয় সার্ভিস চার্জ। সুতরাং সব পক্ষেরই  হচ্ছে রমরমা ব্যবসা।

আজকের লেখাটা আমি অন্য একটি স্মার্ট সিস্টেমকে নিয়ে লিখব বলে ঠিক করেছি। তা হলো স্মার্ট পাওয়ার সিস্টেম। প্রথমেই সব পাঠককে বলছি, আমরা বিদ্যুৎবিহীন জীবন কল্পনাই করতে পারি না। আপনাদের বাসার লাইট, ফ্যান, টিভি, ফ্রিজ—সবই বিদ্যুতে চলে। এমনকি মোবাইল ফোনটির চার্জ দিতেও বিদ্যুতের নিরবচ্ছিন্ন সরবরাহ নিশ্চয় আপনার একান্ত কাম্য।

প্রথমেই বিদ্যুৎ–ব্যবস্থার একটি ধারণা দিতে চাই। এটা এমন একটি ব্যবস্থা, যার মাধ্যমে আমরা গ্রাহক পর্যায়ে বিদ্যুৎ পাই। এটার সঙ্গে যুক্ত বিদ্যুৎ উৎপাদন, সঞ্চালন ও বিতরণ। বিভিন্ন বিদ্যুৎকেন্দ্রে বিদ্যুৎ উৎপাদন করে সঞ্চালনব্যবস্থার মাধ্যমে গ্রাহকের দোরগোড়ায় পৌঁছানোর ব্যবস্থা করা হয়।

সঞ্চালনব্যবস্থাকে কেন্দ্রীয়ভাবে জাতীয় গ্রিড আখ্যায়িত করা যেতে পারে। ওই গ্রিডে বিদ্যুৎকেন্দ্রে উৎপাদিত বিদ্যুৎ উচ্চতর ভোল্টেজ লেভেলে সরবরাহ করা হয়। আবার ওখান থেকেই চাহিদা অনুসারে গ্রাহককে বিদ্যুৎ সরবরাহ করা হয়। এ জন্য অবশ্য মধ্যবর্তী একটি ধাপ ব্যবহার করা হয়, যা বিতরণব্যবস্থা নামে পরিচিত।
