চিকিৎসকদের উচ্চতর শিক্ষা, গবেষণার পাশাপাশি রোগীদের উন্নত মানের চিকিৎসা দেওয়ার উদ্দেশ্যেই প্রতিষ্ঠা করা হয়েছিল বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ)। অল্প সময়ে প্রতিষ্ঠানটি মানুষের আস্থাও অর্জন করেছে। তাঁরা ভাবেন, এই হাসপাতালে গেলে ভালো চিকিৎসাসেবা পাওয়া যাবে।

কিন্তু এই বিশ্ববিদ্যালয় সম্পর্কে মাঝেমধ্যে এমন খবর আসে, যাতে আস্থা ধরে রাখা কঠিন হয়ে পড়ে। ২০ জুন *প্রথম আলো*র খবর থেকে জানা যায়, বঙ্গবন্ধু মেডিকেলের অর্ধেক আইসিইউ নষ্ট। সেখানে আইসিইউর শয্যা ১০১টি; এর মধ্যে নবজাতকের আইসিইউ ২০ ও শিশুদের আইসিইউ ২০টি। এগুলোর মধ্যে ৪২টিই নষ্ট। ২০টি আইসিইউ আনার পর চালুই করা হয়নি। সে ক্ষেত্রে ৬২টি আইসিইউ অব্যবহৃত অবস্থায় পড়ে আছে। এ ছাড়া সেখানে এইচডিইউর শয্যা আছে ১৪টি, যার ৪টি কাজে লাগানো যাচ্ছে না প্রয়োজনীয় যন্ত্রপাতির অভাবে।
