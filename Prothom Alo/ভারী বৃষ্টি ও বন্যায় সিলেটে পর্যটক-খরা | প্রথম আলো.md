ব্যবসায়ীরা জানান, স্বাভাবিক সময়ে বছরে ২০ থেকে ২৫ লাখ পর্যটক সিলেটের পর্যটনকেন্দ্র ও রিসোর্টগুলো ভ্রমণ করেন। এর মধ্যে সিলেট জেলায় আসেন ১২ থেকে ১৩ লাখ। বাকি জেলাগুলোর মধ্যে মৌলভীবাজার ও সুনামগঞ্জে ৫ লাখ করে ১০ লাখ এবং হবিগঞ্জে প্রায় ২ লাখ আসেন। 

পর্যটক কমায় ক্ষতির মুখে পড়েছেন স্থানীয় বিভিন্ন পণ্যের ব্যবসায়ীরাও। মণিপুরি পোশাক, চা–পাতা, সাতকরা ও আচারসহ স্থানীয় পণ্যের বিক্রি কমেছে। পর্যটনকেন্দ্রিক কয়েক হাজার নৌ–শ্রমিকের হাতে কাজ নেই। 

সিলেট নগরের প্রাণকেন্দ্র জিন্দাবাজার এলাকার হোটেল গোল্ডেন সিটির ব্যবস্থাপক মিষ্টু দত্ত *প্রথম আলো*কে বলেন, বছরের এ সময়টায় পর্যটকের চাপ সামলানোই কঠিন হয়; অথচ এবার হোটেল ও রিসোর্টের অনেক কক্ষ ফাঁকা। 

হজরত শাহজালাল (রহ.) ও হজরত শাহপরানের (রহ.) মাজারে গতকাল শুক্রবার গিয়ে দেখা যায়, মানুষের তেমন ভিড় নেই। সাধারণত শুক্রবার সেখানে অনেক ভিড় হয়। শহরতলির লাক্কাতুরা ও মালনীছড়া চা-বাগান এলাকায়ও একই চিত্র। 

সিলেটের জেলা প্রশাসক শেখ রাসেল হাসান *প্রথম আলো*কে বলেন, পরিস্থিতি স্বাভাবিক হলেই পর্যটনকেন্দ্রে যাওয়ার নিষেধাজ্ঞা প্রত্যাহার করা হবে। তখন নিশ্চয়ই পর্যটনকেন্দ্রগুলোতে আবার প্রাণচাঞ্চল্য ফিরবে।
