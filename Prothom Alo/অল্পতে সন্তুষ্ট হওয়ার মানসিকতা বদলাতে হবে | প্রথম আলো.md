সুপার এইটে উঠে স্বপ্নটাকে আরও বড় করতে না পারাই বাংলাদেশের জন্য কাল হলো। স্বপ্নটা বড় হলে হয়তো ভারত ও অস্ট্রেলিয়ার সঙ্গে সবটুকু উজাড় করে দিয়ে লড়াই করত বাংলাদেশ। তাতে ম্যাচের ফলাফল যা–ই হোক, হারের ব্যবধান কম হতে পারত এবং গতকাল আফগানিস্তানের বিপক্ষে শেষ ম্যাচে ১২.১ ওভারের পরিবর্তে ১৫ বা ১৬ কিংবা তার চেয়েও বেশি ওভারে লক্ষ্যে পৌঁছানোর সুযোগ থাকত।

কী হতে পারত বা পারত না, তা এখন আর নিশ্চিত করে বলার উপায় নেই। তবে বড় কিছু অর্জন করতে চাইলে এই অল্পতে সন্তুষ্ট হওয়ার মানসিকতা বদলাতে হবে। এটি আমাদের সবচেয়ে বড় বাধা। আমরা কোনোরকমে পার পেয়ে যেতে চাই, বড় চ্যালেঞ্জের মুখোমুখি হতে চাই না।
