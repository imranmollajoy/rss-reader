‘জনস্বার্থ’ শব্দটির সুলভ এবং সুললিত ধারণা দিয়েছেন ভারতের বিচারপতি সি জে মহাজন। তিনি বিহার রাজ্য বনাম কামেশ্বর মামলার রায়ে লেখেন, ‘জনস্বার্থ’ ধারণাটির কোনো সুনির্দিষ্ট সংজ্ঞায়ন সম্ভব নয়। এর কোনো স্থির অর্থ নেই, বরং এটি সম্প্রসারণশীল এবং একেক দেশে এই শব্দটির একেক রকম ব্যাখ্যা হতে পারে। সুতরাং ‘জনস্বার্থ’ ধারণাটির এমন কোনো পূর্ব নির্ধারিত পরিধি বা সীমারেখা নেই, যার মধ্যে পড়লেই কেবলমাত্র কোনো বিষয়বস্তু জনস্বার্থ সংশ্লিষ্ট বলে পরিগণিত হতে পারে। প্রত্যেকটি মামলার প্রেক্ষিত ও পরিস্থিতিই নির্ধারণ করবে তার বিষয়বস্তু জনস্বার্থমূলক হবে কিনা।

আইনের শাসন প্রতিষ্ঠা ও জনগণের স্বার্থ রক্ষায় জনস্বার্থ মামলাকে গুরুত্বপূর্ণ হাতিয়ার উল্লেখ করে এএলআরডির নির্বাহী পরিচালক শামসুল হুদা বলেন, আইনের শাসন ও জনস্বার্থ মামলার নাড়ির সম্পর্ক। বেলা’র প্রধান নির্বাহী সৈয়দা রিজওয়ানা হাসান বলেন, ‘নারী অধিকার, পাহাড় রক্ষা, পাথর উত্তোলন বন্ধ করা, বন্য প্রাণী সংরক্ষণ, দুর্নীতি প্রতিরোধ, ভূমি-শিশু-প্রতিবন্ধী অধিকার অনেক বিষয় নিয়ে জনস্বার্থে মামলা হয়। জনস্বার্থ নিয়ে আমরা সর্বোচ্চ আদালতে যাই। আদালতই আমাদের শেষ ভরসা।’  
জনস্বার্থ মামলার দর্শনটি আইন শাস্ত্রের ভিন্ন একদিকে আলো ফেলে, যে কারণে এটি গণতন্ত্রের পক্ষে গুরুত্বপূর্ণ। রাষ্ট্রের কোনো নাগরিক আনুষ্ঠানিকভাবে বিচার চান কি না, সেই বিবেচনা তাঁর ন্যায়বিচার প্রাপ্তির পথে বাধা বলে গণ্য হতে পারে না, এই কথাটি ন্যায্যতার প্রেক্ষিতে অনস্বীকার্য।
