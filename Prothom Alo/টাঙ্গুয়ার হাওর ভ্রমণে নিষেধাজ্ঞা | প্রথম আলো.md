সুনামগঞ্জের বন্যা পরিস্থিতির অবনতি হওয়ায় দেশের অন্যতম পর্যটনকেন্দ্র টাঙ্গুয়ার হাওরে ভ্রমণে নিষেধাজ্ঞা দেওয়া হয়েছে। পরবর্তী নির্দেশ না দেওয়া পর্যন্ত জেলার তাহিরপর উপজেলার টাঙ্গুয়ার হাওর, শহীদ সিরাজ (নিলাদ্রী) লেক, যাদুকাটা নদী ও শিমুল বাগানে পর্যটকেরা যেতে পারবেন না।

তাহিরপর উপজেলা প্রশাসনের পক্ষে উপজেলা নির্বাহী কর্মকর্তা সালমা পারভীন মঙ্গলবার বিকেলে এই নিষেধাজ্ঞা জারি করেছেন। এরপর সেই ঘোষণা উপজেলা প্রশাসনের ফেসবুক পেজে দেওয়া হয়েছে।

সুনামগঞ্জে মঙ্গলবার ভোররাত থেকে হু হু করে নদী ও হাওরে পানি বাড়ে। এতে জেলার বন্যা পরিস্থিতির অবনতি হয়। জেলার ছাতক, সদর, বিশ্বম্ভরপুর, তাহিরপুর, দোয়ারাবাজার উপজেলা বন্যাকবলিত বেশি। সুনামগঞ্জ পৌর শহরের ষোলঘর পয়েন্টে মঙ্গলবার সন্ধ্যায় সুরমা নদীর পানি বিপৎসীমার ৬৪ সেন্টিমিটার ওপরে ছিল। ছাতক উপজেলা সদরে সুরমা নদীর পানি বিপৎসীমার ১৫৮ সেন্টিমিটার ওপরে রয়েছে।

সুনামগঞ্জে ২৪ ঘণ্টায় (সোমবার সকাল ৯টা থেকে মঙ্গলবার সকাল ৯টা) বৃষ্টি হয়েছে ৬৭ মিলিমিটার। তবে এখানে বৃষ্টি কম হলেও সুনামগঞ্জের উজানে ভারতের চেরাপুঞ্জিতে এ সময় ব্যাপক বৃষ্টি হয়েছে, ৩৯৫ মিলিমিটার। যে কারণে উজান থেকে ব্যাপক পরিমাণে পাহাড়ি ঢল নামছে।
