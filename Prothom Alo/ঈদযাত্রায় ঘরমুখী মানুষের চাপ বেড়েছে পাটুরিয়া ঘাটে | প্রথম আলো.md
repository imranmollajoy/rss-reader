ঈদযাত্রায় মানিকগঞ্জের পাটুরিয়া ঘাটে দক্ষিণ ও দক্ষিণ-পশ্চিমাঞ্চলের ঘরমুখী মানুষের চাপ বেড়েছে। আজ শনিবার সকাল থেকে পাটুরিয়ার ফেরি ও লঞ্চঘাটে যাত্রীদের ভিড় চোখে পড়ে। ঘরমুখী যাত্রীদের অধিকাংশই ঢাকা, গাজীপুর ও এর আশপাশের বিভিন্ন এলাকার পোশাক কারখানার শ্রমিক।

যাত্রীরা ঢাকা, গাজীপুরসহ আশপাশের বিভিন্ন এলাকা থেকে লোকাল বাসে করে পাটুরিয়া ঘাটে আসছেন। ঘাটে আসার কিছুক্ষণ পর তাঁরা ফেরি ও লঞ্চে মানিকগঞ্জের পাটুরিয়া ও রাজবাড়ীর দৌলতদিয়া নৌপথ পার হয়ে যাচ্ছেন। ফেরিঘাটে দূরপাল্লার যাত্রীবাহী বাসের চাপ কিছুটা বেড়েছে, তবে দীর্ঘক্ষণ অপেক্ষায় থাকতে হচ্ছে না। ঘাটে আসার কিছুক্ষণের মধ্যেই বাসগুলো ফেরিতে ওঠার সুযোগ পাচ্ছে।
