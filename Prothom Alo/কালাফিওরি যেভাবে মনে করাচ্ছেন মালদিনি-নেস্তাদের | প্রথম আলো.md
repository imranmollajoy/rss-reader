একজন সেন্টার–ব্যাক হিসেবে কালাফিওরি যা করেছেন, তা মূলত একজন শীর্ষ সারির প্লে-মেকারের কাজ। অবশ্য এই ম্যাচে দলের আক্রমণে কালাফিওরির অবদানের দিকে তাকালে কে বলবে তিনি আসলে একজন সেন্টার–ব্যাক!

এই ম্যাচে বোলোনার এই ডিফেন্ডারের পরিসংখ্যান ছিল এমন: অ্যারিয়াল ডুয়েলে শতভাগ জয়, ক্রসের যথার্থতা শতভাগ, সঠিক পাস ৯৩ শতাংশ, পাস সম্পন্ন করেছেন ৫৭টি, বল ক্লিয়ার করেছেন ৫টি, সুযোগ তৈরি ৪টি (দলের হয়ে সবচেয়ে বেশি), বড় সুযোগ সৃষ্টি ১টি এবং অ্যাসিস্ট ১টি। একজন সেন্টার–ব্যাকের কাছ থেকে দলের আক্রমণভাগে এমন পারফরম্যান্স নিঃসন্দেহে অনবদ্য। মাত্র ২২ বছর বয়সেই তাঁর মধ্যে খোঁজা হচ্ছে পাওলো মালদিনি, আলেসান্দ্রো নেস্তা কিংবা ফ্যাবিও ক্যানাভারোর ছায়া। ধ্রুপদি ইতালিয়ান রক্ষণের যে দৃঢ়তা ও কার্যকারিতার সবটুকুই আছে তাঁর খেলায়।
