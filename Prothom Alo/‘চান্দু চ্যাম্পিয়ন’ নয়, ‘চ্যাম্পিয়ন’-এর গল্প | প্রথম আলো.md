মহারাষ্ট্রের একটি থানায় হাজির হন মুরলিকান্ত পেটকার। কারণ? তিনি ভারতের রাষ্ট্রপতির বিরুদ্ধে প্রতারণার মামলা করতে চান। ঘটনাটা ২০১৭ সালের। শুনে বিস্মিত হয়ে যান ইন্সপেক্টর শচীন কাম্বলে। মুরলিকান্ত জানান, খেলাধুলায় তাঁর বিশেষ অবদানের কারণে তিনি অর্জুন পুরস্কার পাওয়ার যোগ্য হওয়ার পরও ভারতের রাষ্ট্রপতি তাঁকে তা দেননি।

**ফ্ল্যাশব্যাক**  
এরপর কী? এরপর ফ্ল্যাশব্যাক। ১৯৫২ সালের দিকে যাত্রা। সেখানে একজন স্কুলপড়ুয়া তাঁর ভাইয়ের কাঁধে চড়ে ভারতের প্রথম অলিম্পিক গোল্ড মেডেলজয়ী কে ডি যাদবকে দেওয়া সংবর্ধনা অনুষ্ঠানে হাজির হয়েছেন। অনুষ্ঠান ঠিক নয়, রেলস্টেশনে কে ডি যাদবকে বরণের মহা আয়োজন। স্কুলপড়ুয়া মুরলিকান্ত জানতে পারেন, ভারতের হয়ে প্রথম কেউ অলিম্পিক গোল্ড মেডেল জেতায় কে ডি যাদবকে এমন সংবর্ধনা দেওয়া হচ্ছে।
