আমরা একটা স্বাধীন জাতি। মানমর্যাদায় সারা বিশ্বে আমাদের কী অবস্থান, তা নিশ্চয় এখানে লেখার দরকার নেই। দেশের বাইরে পা ফেললেই তা হাড়ে হাড়ে উপলব্ধি করা যায়। মর্যাদাশীল জাতি হিসেবে মাথা তুলতে হলে জ্ঞানবিজ্ঞানের চর্চা তৃণমূল পর্যায় থেকে শুরু করতে হবে। বিশেষ করে গণিতসহ বিজ্ঞানের মূল বিষয়গুলো বিশেষ গুরুত্বসহকারে শেখানোর ব্যবস্থা রাখা অতিজরুরি।

সবাই বিজ্ঞান ভালোবাসবে বা বিজ্ঞানমনস্ক হবে, এমনটা হওয়া উচিত নয় বা হবেও না। তবে মাধ্যমিকের পর বাছাই করে নেওয়া যেতে পারে একটা অতি প্রতিভাবান গ্রুপকে। তাদের আলাদা করে সর্বোচ্চ অগ্রাধিকার দিয়ে শিক্ষা দিতে হবে গণিত, পদার্থবিজ্ঞান, রসায়ন ও জীববিজ্ঞানের মূল বিষয়গুলো।

আমার একটা প্রস্তাব আছে। বলতে পারেন একটা স্বপ্ন। আমরা তো কত টাকাই কত জায়গায় খরচ করছি—উৎপাদন-অনুৎপাদনশীল খাতে। কেন্দ্রীয়ভাবে কি একটা গবেষণাগার খোলা যায় না? বিশাল একটা ক্যাম্পাস নিয়ে জাতীয় মহাকাশ গবেষণা কেন্দ্র করা যায়, যেখানে আমন্ত্রণ জানানো হবে দেশি-প্রবাসী—সব অতি মেধাবীদের। তাঁদের দেওয়া হবে সবকিছু। অত্যন্ত আকর্ষণীয় বেতন-ভাতাদি। তাঁদের সন্তানদের শিক্ষার জন্য স্কুল-কলেজসহ উন্নত শিক্ষাব্যবস্থা। তাঁদের জন্য থাকবে আধুনিক হাসপাতাল, বিনোদনের ব্যবস্থা। গবেষকেরা নিশ্চিন্তে শুধু করবেন গবেষণা।

আমার বিশ্বাস, আমরা যদি তাঁদের নিরাপদ ভবিষ্যৎ নিশ্চিত করে দিতে পারি, তাহলে অবশ্যই অসংখ্য নোবেলজয়ী তৈরি হবেন এ প্রতিষ্ঠানে। বিশেষ করে দেশের প্রয়োজনে যা যা দরকার, সবকিছুই তাঁরা উদ্ভাবন করবেন।
