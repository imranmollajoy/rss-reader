ইউরো শুরুর আগে ফেবারিটের তালিকায় সবচেয়ে বেশি উচ্চারিত হচ্ছিল ফ্রান্স ও ইংল্যান্ডের নাম। দুই দলের মিডফিল্ড ও ফরোয়ার্ড লাইনও সেই ফেবারিট–তত্ত্বকে বেশ সমর্থন করছিল। একদিকে ফ্রান্সের আক্রমণভাগে কিলিয়ান এমবাপ্পে, উসমান দেম্বেলে, আতোয়াঁন গ্রিজমান, মার্কাস থুরাম এবং রান্দাল কোলো মুয়ানিদের মতোর তারকাদের উপস্থিতি। অন্যদিকে কম যায় না ইংল্যান্ড দলও।

জুড বেলিংহাম, ফিল ফোডেন, বুকায়ো সাকা ও হ্যারি কেইনদের মতো তারকাদের নামই যেকোনো রক্ষণে ত্রাস সৃষ্টি করতে যথেষ্ট। অথচ এই দুই দলই এখন ইউরোতে গোল পেতে রীতিমতো সংগ্রাম করছে। তিন ম্যাচ খেলে দুই দলই মাত্র দুটি করে গোল করেছে। বিপরীতে স্বাগতিক জার্মানি গ্রুপ পর্বের তিন ম্যাচে করেছে ৮ গোল এবং অন্য ফেবারিট স্পেন করেছে ৫ গোল। এমনকি প্রথম দুই ম্যাচেই পর্তুগালের গোলসংখ্যা ৫।
