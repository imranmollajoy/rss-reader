**প্রায়ই মিথ্যা বলা**

শিশু অল্পস্বল্প ‘নিষ্পাপ মিথ্যা’ বলতেই পারে। কিন্তু প্রায়ই মিথ্যা বলাটা স্বাভাবিক বিষয় নয়। ভেবে দেখুন, শিশুকে অতিরিক্ত শাসন করা হচ্ছে কি না, যা থেকে বাঁচতে সে মিথ্যার আশ্রয় নিচ্ছে। মিথ্যার অন্য কোনো কারণও থাকতে পারে।

**অন্যের জিনিস নেওয়ার অত্যধিক প্রবণতা**

শিশুরা একে অন্যের খেলনা বা অন্যান্য ব্যবহার্য জিনিসের প্রতি আকৃষ্ট হতে পারে। কিন্তু সব সময়ই অন্যের জিনিস নিয়ে নিতে চাওয়া কিংবা কখনো গোপনে কারও জিনিস সরিয়ে ফেলা স্বাভাবিক আচরণ নয়। ভেবে দেখুন, আপনি শিশুকে যখন কিছু দিচ্ছেন, তখন তার নিজস্ব পছন্দ-অপছন্দের কোনো গুরুত্বই কি দিচ্ছেন না?

**অতিরিক্ত ভয়**

ছোটখাটো বিষয় নিয়ে শিশু ভীত বা আতঙ্কগ্রস্ত হয়ে পড়লে জানার চেষ্টা করুন যে এই ভয়ের উৎস কোথায়। আপনার অগোচরে শিশুর সঙ্গে কোনো অন্যায় আচরণ হয়েছে কি না, তা বোঝার চেষ্টা করুন। একমুহূর্তের জন্যও একা থাকতে ভয় পাওয়া কিংবা নির্দিষ্ট কোনো জায়গায় যেতে ভয় পাওয়ার মতো উপসর্গ থেকে আপনি প্রাথমিকভাবে ধারণা পেতে পারেন, সে কী নিয়ে ভয়ে আছে।
