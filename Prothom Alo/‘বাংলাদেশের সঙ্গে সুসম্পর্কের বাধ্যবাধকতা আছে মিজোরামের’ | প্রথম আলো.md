<span class="inline"></span>

এমএনএফ ১৯৬১ থেকে কাজ শুরু করে। ১৯৫৫ সালের দিকে আমরা একটা সাংস্কৃতিক সমিতি আকারে কাজ করতাম। ১৯৬১ সাল থেকে রাজনৈতিক দল আকারে কাজ শুরু করি। দল হিসেবে কাজ শুরুরও একটা পটভূমি আছে।

ব্রিটিশ শাসনামলে আমরা ‘ইন্ডিয়া’র অন্তর্ভুক্ত ছিলাম না। এই এলাকাকে বলা হতো ‘এক্সক্লুডেট এরিয়া’। এটা শাসন করা হতো আসাম থেকে। ১৯৪৬ সাল পর্যন্ত এখানে রাজনৈতিক দলের গঠনও অনুমোদিত ছিল না।

ব্রিটিশরা যাওয়ার সময় মিজোদের সামনে প্রশ্ন উঠল, আমরা কোন দিকে যাব। একদল বলল, আমরা তো পূর্ব পাকিস্তান–লাগোয়া, তাহলে আমরা এদিকেই থাকি। আরেক দল বলল, ভারতের সঙ্গে থাকা দরকার। কেউ কেউ বার্মার সঙ্গে যেতে চাইল। কেউ আবার ব্রিটিশদের একটা রাজকীয় কলোনি আকারে থেকে যেতে চাইল। কেউ কেউ স্বাধীনও হতে চাইল। এ সময় রাজনৈতিক ঐকমত্যের একটা শূন্যতা ছিল। রাজনৈতিক শূন্যতাও ছিল।

সিদ্ধান্ত গ্রহণের প্রক্রিয়ায় শরিক না হয়েও আমরা ভারতভুক্ত হয়ে গেলাম শেষ পর্যন্ত। আমাদের ওপর ভারতীয় সংবিধান আরোপিত হলো। তখন স্থানীয়ভাবে সংস্কৃতি, অর্থনীতি ইত্যাদি বিষয়ে অধীন হয়ে পড়ার শঙ্কা তৈরি হয়। যার পরিপ্রেক্ষিতে একপর্যায়ে এমএনএফ গঠিত হলো এবং আমরা বললাম, আমাদের ভাষা, সংস্কৃতি, ভূমি, ধর্ম ইত্যাদির সুরক্ষা লাগবে। সুরক্ষার বিষয়টি ভারতীয় সংবিধানে থাকতে হবে।

এ নিয়ে আলোচনার মধ্যেই ভুল–বোঝাবুঝি বাড়ল। মিজোরামে ভারতীয় বাহিনী এল। এমএনএফও ১৯৬৬ সালে সশস্ত্র সংগ্রাম শুরু করল।
