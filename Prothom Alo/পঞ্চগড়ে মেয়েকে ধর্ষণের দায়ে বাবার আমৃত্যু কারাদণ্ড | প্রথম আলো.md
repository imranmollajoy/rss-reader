পঞ্চগড়ে নিজের কিশোরী মেয়েকে (১৫) ধর্ষণের দায়ে তার বাবাকে (৪৮) আমৃত্যু কারাদণ্ড দিয়েছেন আদালত। একই সঙ্গে তাঁকে ৫০ হাজার টাকা জরিমানা, অনাদায়ে আরও এক বছরের সশ্রম কারাদণ্ড দেওয়া হয়েছে। আজ রোববার দুপুরে পঞ্চগড় নারী ও শিশু নির্যাতন দমন ট্রাইব্যুনালের বিচারক জেলা ও দায়রা জজ বি এম তারিকুল কবীর এ রায় ঘোষণা করেন।

দণ্ড পাওয়া বাবা পঞ্চগড় সদর উপজেলার একটি গ্রামের বাসিন্দা। রায় ঘোষণার সময় তিনি আদালতের কাঠগড়ায় উপস্থিত ছিলেন। পঞ্চগড় নারী ও শিশু নির্যাতন দমন ট্রাইব্যুনাল আদালতের বিশেষ সরকারি কৌঁসুলি আজিজার রহমান প্রথম আলোকে রায়ের বিষয়টি নিশ্চিত করেন।
