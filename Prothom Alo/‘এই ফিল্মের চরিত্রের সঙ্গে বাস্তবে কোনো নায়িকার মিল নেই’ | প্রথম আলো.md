ছোট পর্দার জনপ্রিয় অভিনেত্রী তানজিন তিশা। প্রায় সময় ব্যক্তিজীবন নিয়ে উঠে আসেন আলোচনায়। তবে এবার কাজ নিয়েই বেশি আলোচিত হচ্ছেন এই অভিনেত্রী। ওয়েব ফিল্ম ‘পয়জন’-এ নায়িকার চরিত্রে অভিনয় করে সাড়া ফেলছেন তিশা। যদিও খবর রয়েছে, শিগগিরই বড় পর্দায় আসছেন তানজিন তিশা। সেই আভাস দিয়েছেন তিশা নিজেই।  
ওয়েব ফিল্ম ‘পয়জন’–এর পরিচালক সঞ্জয় সমদ্দার। সিনেমায় নায়িকা রূপা মির্জা চরিত্রে অভিনয় করেছেন তানজিন তিশা। ১০ জুন ওটিটি প্ল্যাটফর্ম দীপ্ত প্লেতে মুক্তি পেয়েছে ওয়েব ফিল্মটি। এই ফিল্মের প্রিমিয়ার শোতে গিয়ে গণমাধ্যমের মুখোমুখি হয়েছেন অভিনেত্রী। তিনি বলেন, ‘বড় পর্দায় নিজেকে দেখে ভালো লেগেছে। আমি যেহেতু নাটকের মেয়ে, সেহেতু নায়িকা চরিত্র করতে গিয়ে আমাকে অনেক স্টাডি করতে হয়েছে। তবে এই ফিল্মের চরিত্রের সঙ্গে বাস্তবে কোনো নায়িকার মিল নেই। সে কারণে দয়া করে আপনারা এই ভুলভ্রান্তিতে থাকবেন না।’
