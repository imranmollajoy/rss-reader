**সরেজমিনে শিশু ক্যানসার বিভাগ**

বুধবার দুপুরে শিশু ক্যানসার বা অনকোলজি বিভাগে দেখা যায় দুজন চিকিৎসক রোগী দেখছেন। ওই দিন এখানে ভর্তি রোগী ছিলেন ১৪ জন। বিভিন্ন শয্যায় ভর্তি হওয়া শিশুদের চিকিৎসা দিচ্ছিলেন সহকারী রেজিস্ট্রার শুভ্রা দাশ।

শুভ্রা জানান, তাঁরা রেজাউল করিমের পরামর্শ অনুযায়ী সেবা দিয়ে যাচ্ছেন। কেমোথেরাপি ও অন্যান্য সেবা দেওয়া হয়। সব সময় ফোনে যোগাযোগ করে সেবা দিয়ে থাকেন। কোনো রোগীর অবস্থা খারাপ হলে তাঁদের ভর্তি করে চিকিৎসা দেওয়া হয়। এর বাইরে প্রতিদিন বহির্বিভাগে কেমোথেরাপি দিয়ে চলে যান অনেকে। বিশেষজ্ঞ চিকিৎসকের অভাব অনুভব করছেন সব সময়।

শিশুস্বাস্থ্য বিভাগের বিভাগীয় প্রধান অধ্যাপক জেবীন চৌধুরী প্রথম আলোকে বলেন, ‘ক্যানসার–বিশেষজ্ঞ কেউ এখন কর্মরত নেই। স্যারের (রেজাউল করিম) সঙ্গে যোগাযোগ করে কোনোরকমে চিকিৎসা কাজ চালিয়ে নেওয়া হচ্ছে।’

রাঙ্গুনিয়া থেকে এসে এক মাস ধরে চিকিৎসা নিচ্ছে চার বছরের আরিফুল ইসলাম। ব্লাড ক্যানসারে আক্রান্ত এই শিশুর মা লায়লা বেগম বলেন, কয়েক মাস আগে ছেলেটি আক্রান্ত হয়। তখন থেকেই এখানে চিকিৎসা নেয়। কিন্তু এখন কোনো ‘বড় ডাক্তার’ না থাকায় সমস্যা হচ্ছে বলে তিনি জানান।

শুধু চিকিৎসা নয়, বিভাগটিতে ন্যূনতম সহকারী অধ্যাপক না থাকায় কলেজের পাঠদানও ব্যাহত হচ্ছে।

এ নিয়ে চমেক অধ্যক্ষ সাহেনা আক্তার ও চমেক হাসপাতালের পরিচালক ব্রিগেডিয়ার জেনারেল মো. তসলিম উদ্দিন মন্ত্রণালয়ে পৃথক চিঠি দিয়েছেন।

জানতে চাইলে সাহেনা আক্তার প্রথম আলোকে বলেন, ‘চট্টগ্রাম যেহেতু দেশের দ্বিতীয় বৃহত্তম বিভাগ, এখানে শিশু হেমাটোলজি ও অনকোলজির জন্য অগ্রাধিকার ভিত্তিতে লোক দেওয়া উচিত। আমরা লোক চেয়ে মন্ত্রণালয়ে লিখেছি।’

জানতে চাইলে স্বাস্থ্যমন্ত্রী সামন্ত লাল সেন প্রথম আলোকে বলেন, ‘দুজনের বিষয়ে অর্ডার হয়ে যাওয়ার কথা। তারা যোগদান করলে সমস্যার সমাধান হয়ে যাবে।’
