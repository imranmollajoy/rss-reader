উপজেলা কৃষি কর্মকর্তার কার্যালয় সূত্রে জানা যায়, তারাগঞ্জ এবারে ৭ হাজার ৭৬০ হেক্টরে বোরো ও ১ হাজার ৬০ হেক্টরে আউশ ধানের চাষ হয়েছে। বদরগঞ্জ বোরো চাষ হয়েছে ১৬ হাজার ৭৪৫ হেক্টরে ও আউশ ৪৫৫ হেক্টরে। এ দুই উপজেলার কৃষি কর্মকর্তাদের দাবি বোরো ধান শতভাগ কাটা হয়েছে। মাঠে এখন শুধু আউশ ধান রয়েছে। টানা বৃষ্টিতে ও উজানের ঢলে নদীর পানি বৃদ্ধি পেয়ে প্লাবিত নিচু এলাকার আউশ ধান তলিয়ে গেছে।

তারাগঞ্জের মংলাডুব, তেরমাইল ও দোয়ালীপাড়ার মাঠ সরেজমিন ঘুরে দেখা গেছে, এসব মাঠের অধিকাংশ ধান পানির নিচে। কিছু ধান খেতে হেলে পড়েছে।  
তেরমাইল মাঠে কোমরসমান পানিতে ডুবে যাওয়া ধান কাটছিলেন জগদীশপুর গ্রামের কৃষক এয়াকুব আলী। আক্ষেপ করে এয়াকুব আলী বলেন, ‘ধানকোনা আরও এক সপ্তাহ গেলো হয়। উপায় না পায়া আধা পাকা ধান কাটুছু। বেশি দামেও কৃষাণ পাওয়া যাওছে না। ওই জন্যে নিজে পানিত নামি কাটুছু। নাইলে যে একনা ধানও পাইম না।’

ওই মাঠে কথা হয় আরেক কৃষক বালাপাড়া গ্রামের শাহাজাহান আলীর সঙ্গে। তিনি জানান, ৯০ শতক জমির সব ধান তাঁর পানির নিচে। আর দুই দিন থাকলে ধান পচে গন্ধ বের হবে। পানিতে ডুবে যাওয়ায় তাঁর ৫০ হাজার টাকার লোকসান হবে। এ ছাড়াও এ মাঠের বাবু মিয়ার ৭০ শতক, একরামুল হকের ২ একর জমির ধান পানির নিচে বলে জানান তাঁরা।
