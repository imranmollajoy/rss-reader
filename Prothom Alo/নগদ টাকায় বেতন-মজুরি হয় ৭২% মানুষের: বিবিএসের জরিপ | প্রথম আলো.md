বিবিএসের হিসাব অনুযায়ী দেশের মোট জনসংখ্যা এখন ১৬ কোটি ৯৮ লাখ। এর মধ্যে ৭ কোটির বেশি মানুষ শ্রমশক্তিতে নিয়োজিত রয়েছেন। কর্মে নিয়োজিত এসব মানুষের মধ্যে ৭২ দশমিক ১৬ শতাংশই সরাসরি নগদ অর্থে তাঁদের বেতন-মজুরি বা আয় গ্রহণ করেন। এর বিপরীতে মূলধারার ব্যাংকিং মাধ্যমে এ ধরনের লেনদেন অনেক কম হয়। যেমন দেশের মাত্র ২১ দশমিক ৫১ শতাংশ কর্মজীবী মানুষ ব্যাংকের মাধ্যমে ও ৫ দশমিক ৬৭ শতাংশ মানুষ মোবাইল ব্যাংকিংয়ের মাধ্যমে তাঁদের মজুরি-মুনাফা-আয় গ্রহণ করে থাকেন।

বিবিএসের প্রতিবেদনে দেখা যায়, শহরের চেয়ে গ্রাম এলাকায় নগদ অর্থে লেনদেন বেশি হয়। গ্রামের প্রায় ৮০ শতাংশ মানুষই নগদ অর্থে তাঁদের আয় গ্রহণ করেন, যা শহরে প্রায় ৬২ শতাংশ।

বিশেষজ্ঞরা বলছেন, শুধু সাধারণ মানুষজনই নন, অনেক প্রতিষ্ঠানও ব্যাংকিং মাধ্যমের চেয়ে কাগজের নোটে লেনদেনে বেশি আগ্রহী। এর কারণ, ক্যাশ টাকায় লেনদেন হলে মজুরির পরিমাণ ও কর প্রদানে ফাঁকি দেওয়া যায়।

জানতে চাইলে বাংলাদেশ ব্যাংকের সাবেক গভর্নর সালেহউদ্দিন আহমেদ বলেন, মানুষ এটিএম থেকে, এমনকি ব্যাংকের শাখায় গিয়েও টাকা উত্তোলনে সমস্যায় পড়ছে। আবার ডিজিটাল লেনদেনের উদ্যোগগুলো থেকেও অনেক ক্ষেত্রে প্রয়োজনীয় সেবা মিলছে না। গ্রাহককে ডিজিটাল লেনদেনে আগ্রহী করতে হলে ব্যাংক ও আর্থিক সেবা আরও সহজ করতে হবে। তাহলেই ক্যাশলেস সোসাইটি গঠনের প্রক্রিয়া এগিয়ে যাবে।
