শিশু দুটির স্বজনেরা জানান, নাসিব ও জাহিদ দুজনেই কাওরাই ইউনিয়নের একটি মাদ্রাসায় একই শ্রেণিতে পড়ত। গতকাল বৃহস্পতিবার থেকে ঈদের ছুটি শুরু হওয়ায় তারা দুজন বাড়িতে ছিল। আজ সকালে নাশতা করার আগেই নাসিব বাড়ি থেকে বের হয়। কিন্তু নাশতা খাওয়ার জন্য বাড়ি না ফেরায় মা মারজিয়া বেগম তাকে খুঁজতে বের হন। অনেক খোঁজাখুঁজি করেও তাকে পাচ্ছিলেন না। পরে জানতে পারেন, পাশের গ্রামের ছেলের সহপাঠী জাহিদও বাড়িতে নেই। খোঁজাখুঁজির একপর্যায়ে বাড়ির পাশে সদ্য খনন করা পুকুরে সন্তানের জুতা জোড়া ভাসতে দেখেন মা মারজিয়া। তিনি সঙ্গে সঙ্গে চিৎকার দিয়ে পানিতে ঝাঁপিয়ে পড়েন। কিছুক্ষণের মধ্যেই মায়ের পায়ে শক্ত কিছুর ধাক্কা লাগে। উঠিয়ে দেখতে পান নিজের সন্তানের নিথর মরদেহ। এরপর আশপাশের লোকজন ওই পুকুরে নেমে সন্ধান চালিয়ে জাহিদের নিথর দেহও উদ্ধার করেন। ওই দুই শিশুকে শ্রীপুর উপজেলা স্বাস্থ্য কমপ্লেক্সে নিয়ে গেলে চিকিৎসক তাদের মৃত বলে ঘোষণা করেন।
