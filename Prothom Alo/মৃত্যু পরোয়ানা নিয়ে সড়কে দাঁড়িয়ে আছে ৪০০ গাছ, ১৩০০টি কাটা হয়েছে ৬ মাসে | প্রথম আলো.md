শরীয়তপুর সামাজিক বনায়ন নার্সারি ও প্রশিক্ষণ কেন্দ্র সূত্র জানায়, শরীয়তপুরের ১০০ কিলোমিটার সড়কে বিভিন্ন সময়ে সামাজিক বনায়ন প্রকল্পের গাছ রোপণ করা হয়েছে। এর মধ্যে ৬টি সড়কের ১৯ কিলোমিটার অংশের ১ হাজার ৭০০ গাছ কেটে বিক্রির জন্য প্রস্তাব পাঠানো হয় শরীয়তপুর বন বিভাগের কার্যালয় থেকে। প্রস্তাব পাওয়ার পর গত নভেম্বরে দরপত্র আহ্বান করে ফরিদপুরের বিভাগীয় বন কর্মকর্তার কার্যালয়। ৯৩টি লটে দরপত্র আহ্বান করা হয়। ঠিকাদার বন বিভাগের নির্ধারণ করা দামে গাছগুলো ক্রয় করেছে। গত ডিসেম্বর মাস থেকে সড়কের গাছগুলো কাটা শুরু হয়। ইতিমধ্যে ৬২টি লটের ১ হাজার ৩০০ গাছ কেটে নেওয়া হয়েছে। সেই গাছের দাম বাবদ বন বিভাগ পেয়েছে ৩৯ লাখ ৯০ হাজার টাকা। আর ৩১টি লটের ৪০০ গাছ কেটে নেওয়ার প্রস্তুতি নেওয়া হয়েছে।

গাছগুলো কেটে নেওয়া হয়েছে এবং রং লাগিয়ে রাখা হয়েছে সদরের বালার বাজার-ঘোড়াঘাট সড়ক, আটং ডিসি সড়ক থেকে পমলাকার্তা সড়ক, ভেদরগঞ্জের স্বনির্ভর থেকে ডামুড্যার কুতুবপুর সড়ক, ভেদরগঞ্জের মোল্ল্যার বাজার-বাংলা বাজার সড়ক, চরপায়াতলী-হাকিম আলী ব্রিজ সড়ক ও গোসাইরহাটের দপ্তরি বাড়ি-মলংচরা সড়কের গাছে।

সদর উপজেলার বালার বাজার-ঘোড়াঘাট পাকা সড়কটি এলজিইডির। সড়কের দুই পাশে ফসলি জমি। সড়কের দুই পাশেই ১৫-১৬ বছর আগে রেইনট্রি, আকাশমণি, বকাইন, টিকরাশি, কড়ই, মেহগনিসহ বিভিন্ন প্রজাতির গাছ রোপণ করে বন বিভাগ। গাছগুলো বড় হলে স্থানীয় কৃষক ও পথচারীরা ওই গাছের নিচে বিশ্রাম নিতেন। সড়কটির ৭০ শতাংশ গাছ কেটে নেওয়া হয়েছে। বাকি ৩০ শতাংশ গাছ লাল রং দিয়ে চিহ্ন দিয়ে রাখা হয়েছে।
