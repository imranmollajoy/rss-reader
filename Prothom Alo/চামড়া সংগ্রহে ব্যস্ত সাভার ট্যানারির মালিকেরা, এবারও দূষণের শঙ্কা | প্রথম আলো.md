ঢাকার ধামরাইয়ের ডাউটিয়া জামিয়া ইসলামিয়া কওমি মাদ্রাসার প্রিন্সিপাল সালাহ উদ্দিন প্রথম আলোকে বলেন, চামড়ার গুণাগুণের ওপর ভিত্তি করে প্রতিটি চামড়া ৭৬০ টাকায় বিক্রি করা হয়েছে। দাম ভালোই মনে হয়েছে। অনেকে একটু বেশি টাকায়ও বিক্রি করেছেন। তাঁদের চামড়ার মান একটু বেশি ভালো ছিল।

এদিকে দুপুরের দিকে সাভারের আমিনবাজার এলাকায় ঢাকা-আরিচা মহাসড়কে চামড়াবোঝাই ১০টি ট্রাক থামিয়ে চাঁদা দাবির অভিযোগ ওঠে। চামড়াশিল্প নগরের আজমির লেদারের মালিক মো. শহিদুল্লাহ বলেন, আমিনবাজার সেতুর ঠিক পরই ঢাকা-আরিচা মহাসড়কে লাঠিসোঁটা নিয়ে কয়েকজন তাঁদের ১০টি ট্রাক আটকে রেখেছিলেন। তাঁরা ট্রাকপ্রতি ২০ টাকা করে চাঁদা দিতে বলেন। বিষয়টি সাভার মডেল থানায় জানালে ট্রাকগুলো ছেড়ে দেওয়া হয়। এখন আর কোনো সমস্যা নেই।

বিসিক চামড়াশিল্প নগরীর নির্বাহী প্রকৌশলী মো. মাহফুজুর রহমান প্রথম আলোকে বলেন, দুপুরের পর থেকে শিল্পনগরীতে কাঁচা চামড়া আসতে শুরু করে। রাত আটটা পর্যন্ত প্রায় ১ লাখ কাঁচা চামড়া ট্যানারিতে ঢুকেছে। এবার তাঁদের ৬ লাখ কাঁচা চামড়া সংগ্রহের লক্ষ্যমাত্রা আছে। এখন পর্যন্ত চামড়া পরিবহনে কোনো অপ্রীতিকর ঘটনার খবর পাননি।
