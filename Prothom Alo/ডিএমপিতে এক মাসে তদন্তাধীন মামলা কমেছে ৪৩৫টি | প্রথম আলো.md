ডিএমপির ঊর্ধ্বতন কর্মকর্তারা প্রথম আলোকে বলেন, একই বছরের ৩০ সেপ্টেম্বর হাবিবুর রহমান ডিএমপি কমিশনার হিসেবে যোগ দেন। দায়িত্ব নেওয়ার পর তদন্তাধীন মামলার জট দেখে তিনি উদ্বেগ প্রকাশ করেন। তিনি সম্প্রতি ডিএমপির সব বিভাগের উপকমিশনারসহ ৫০টি থানার ভারপ্রাপ্ত কর্মকর্তাদের (ওসি) নিয়ে বৈঠক করেন। বৈঠকে তদন্তাধীন মামলার দীর্ঘসূত্রতার কারণ জানতে চান। তিনি সংশ্লিষ্ট কর্মকর্তাদের মামলাগুলো তদন্ত দ্রুত শেষ করার নির্দেশনা দেন। মূলত এরপরই ডিএমপির বিভিন্ন ইউনিট মামলার তদন্ত শেষ করে পুলিশ প্রতিবেদন জমা দিতে শুরু করে। ফলে গত এপ্রিলে তদন্তাধীন মামলার সংখ্যা কমে দাঁড়ায় ৮ হাজার ৫৭টি। পরের মাসে তদন্তাধীন মামলার সংখ্যা চার শতাধিক কমে।

ডিএমপির পরিসংখ্যান অনুযায়ী, চলতি বছরের মে মাস পর্যন্ত গোয়েন্দা বিভাগ (ডিবি), কাউন্টার টেররিজম অ্যান্ড ট্রান্সন্যাশনাল ক্রাইমসহ (সিটিটিসি) রমনা বিভাগে তদন্তাধীন মামলা ছিল ৯০১টি।

অন্যান্য ইউনিটসহ লালবাগ বিভাগে ৫৪৪টি, ওয়ারীতে ১ হাজার ৮২টি, মতিঝিলে ১ হাজার ৩১০টি, তেজগাঁওয়ে ১ হাজার ৮৪টি, মিরপুরে ১ হাজার ২৩টি, গুলশানে ৮৪৫টি ও উত্তরায় ৮৩৩টি তদন্তাধীন মামলা ছিল। মামলাগুলো মাদক, চুরি, সিঁধেল চুরি, ছিনতাই, ডাকাতি, অপহরণ, খুন, ধর্ষণ, নারী ও শিশু নির্যাতনসহ বিভিন্ন অভিযোগে করা হয়।
