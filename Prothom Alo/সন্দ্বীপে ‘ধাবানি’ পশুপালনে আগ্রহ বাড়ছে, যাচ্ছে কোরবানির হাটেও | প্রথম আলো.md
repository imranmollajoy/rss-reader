সন্দ্বীপের দীর্ঘাপাড় ইউনিয়ন পরিষদের চেয়ারম্যান হাজী আবুল কাশেম বলেন, ধাবানির পশু বিচরণের চরগুলো সন্দ্বীপের বেড়িবাঁধের বাইরে। ফলে ঘূর্ণিঝড়, জলোচ্ছ্বাস ও জোয়ারে চরগুলো প্লাবিত হয়। এ সময় গবাদিপশুগুলো বিপদে পড়ে। আর সাগরের লোনাপানি পশু খেতে পারে না। বাধ্য হয়ে খেলে অসুস্থ হয়ে পড়ে। 

ঊর্ধ্বতন মহলে বারবার তাগাদা দিয়ে সরকারিভাবে উড়িরচরে একটি কিল্লার ব্যবস্থা করা হয়েছে এবং আরেকটির বন্দোবস্ত হয়েছে। তবে প্রয়োজন আরও অনেক বেশি বলে জানান সন্দ্বীপ উপজেলা প্রাণিসম্পদ কর্মকর্তা আলী আজম। তিনি *প্রথম আলো*কে বলেন, ‘সন্দ্বীপ পশুপালনের জন্য খুবই সম্ভাবনাময়। এখানে পশুপালনের উপযুক্ত পরিবেশ তৈরি করা দরকার। কিল্লা এবং উঁচু পাড়বিশিষ্ট পুকুর খনন করা দরকার; কিন্তু বরাদ্দ হয়েছে মোটে দুটি কিল্লার।’ 

উপকূলীয় চরাঞ্চলে সমন্বিত প্রাণিসম্পদ উন্নয়ন নামে সরকারের একটি কর্মসূচি চলমান আছে। সেই প্রকল্পের আওতায় নির্দিষ্ট খামারিদের সুযোগ–সুবিধা দেওয়া হয়। 

দেশকে প্রাণিসম্পদে সমৃদ্ধ করার ক্ষেত্রে ধাবানি দৃষ্টান্ত হয়ে উঠতে পারে উল্লেখ করে প্রাণিসম্পদ অধিদপ্তরের সাবেক মহাপরিচালক হীরেশ রঞ্জন ভৌমিক *প্রথম আলো*কে বলেন, এই কর্মসূচি থেকে চরগুলোতে কিল্লা এবং সুপেয় পানির জন্য পুকুর খনন করে সেগুলোর পাড় উঁচু করলে গবাদিপশু পালন আরও বাড়বে।
