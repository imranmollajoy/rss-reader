এক মাসের কম সময় আগে ওয়াশিংটন চীনের বিদ্যুৎ-চালিত গাড়িতে শুল্কহার চার গুণ করার ঘোষণা দিয়েছে। এর মধ্যেই ইউরোপীয় কমিশন জানিয়ে দিল, চীন যে এসব গাড়ি উৎপাদনে অতিরিক্ত ভর্তুকি দেয়, তা মোকাবিলায় ইউরোপও অতিরিক্ত শুল্কারোপ করবে। বিওয়াইডি কোম্পানির গাড়িতে ১৭ দশমিক ৪ শতাংশ থেকে এসএআইসি কোম্পানির গাড়িতে ৩৮ দশমিক ১ শতাংশ পর্যন্ত শুল্কারোপ করা হবে। এর আগে গাড়িতে যে ১০ শতাংশ প্রমিত কর ছিল, তার ওপর নতুন এই কর আরোপ করা হবে।

সংবাদে বলা হয়েছে, ইউরোপীয় কমিশনের এই সিদ্ধান্তের ফলে বিএমডব্লিউ, ফক্স ওয়াগন ও মার্সিডিজ বেঞ্জের মতো জার্মান গাড়ি কোম্পানিগুলো ক্ষতিগ্রস্ত হতে পারে। চীনে কারখানা করা হলে সে দেশের সরকার ভর্তুকি দেয়, ইউরোপীয় কোম্পানিগুলোও সেই সুবিধা পেয়ে আসছে। এর মধ্যে আছে সস্তা জমি, তুলনামূলক শিথিল করনীতি ও অন্যান্য আইনি সুবিধা।

এখন ইউরোপের শুল্কের বিপরীতে চীন প্রতিশোধমূলক ব্যবস্থা নিলে ইউরোপের সঙ্গে বাণিজ্য যুদ্ধ শুরু হতে পারে, যেমনটা হয়েছিল ট্রাম্পের জমানায় যুক্তরাষ্ট্রের সঙ্গে। তখন এমন হতে পারে যে চীন এত দিন ইউরোপীয় কোম্পানিগুলোকে যেসব সুবিধা দিয়েছে, তা প্রত্যাহার করে নেবে।
