বাবা যেমন ভীষণ রকম বাঙালি ছিলেন, তেমনি তিনি যুগের থেকেও অনেক অগ্রবর্তী বৈশ্বিক মানুষ ছিলেন। রবিঠাকুরের কথা উদ্ধৃত করে সব সময় বলতেন ‘মানুষকে মানুষ বলে দেখতে না পারার মতো সর্বনেশে অন্ধতা আর নেই।’ এখন এই পরিণত বয়সে এসে খুব করে বুঝি যে বাবা আজীবন নিরন্তর নিজের মধ্যে পরিবর্তন, পরিবর্ধন, রূপান্তর, উত্তরণের প্রয়াস সচল রেখেছিলেন। সেই প্রয়াসে শিকড়ের সন্ধানের সঙ্গে সমান্তরালভাবে ছিল বিশ্বজনীন নানান ভাবনা আর জীবনদর্শন থেকে আহরণ করবার নিগূঢ় ইচ্ছা। তাই কখনো বিশ্বজনীনতার দর্পণেও নিজের শিকড়কে খুঁজেছেন, তাকে বিশদে বোঝার ও জানার পথ খুঁজেছেন। এতে বাবার মননে আমি আজীবন নানাবিধ, বহুমাত্রিক মানবিক ভাবনার নানান চিন্তাধারা সমন্বয় দেখেছি। আর এই জন্যই বাবার ভেতরে দারুণ এক অসাম্প্রদায়িক মূল্যবোধের বিকাশ ঘটেছিল, যা ছিল একই সঙ্গে বাঙালির চিরায়ত দর্শনের মর্মমূলের কথা; আবার দারুণ রকম বৈশ্বিক। বাবার এই বিশ্বজন হয়ে আরও বেশি করে বাঙালি হয়ে ওঠার মধ্যেও আমি ছায়ানট রাগ খুঁজে পাই। এই রাগে ‘রে গা মা পা’ বলে সোজা ‘ধা’ তে না গিয়ে বরং ‘রে গা মা নি ধা পা’ স্বরসংগতি ব্যবহৃত হয়। মধ্যম থেকে নিখাদ হয়ে ধৈবতে আসার ফলে এই রাগের সুরের গভীরতা যেমন বাড়ে, তেমনি এর মিষ্টতাও বাড়ে; এর করুণ রস প্রবল হয়। বাবার এই নানান সংস্কৃতি, নানান ঐতিহ্য, নানান মত-পথ-মতবাদ দর্শন পড়ে, জেনে–বুঝে আরও বেশি করে বাঙালির শিকড় খুঁজে পাওয়ার মধ্যে আমি ছায়ানটের মধ্যম থেকে পঞ্চম হয়ে ধৈবতে না গিয়ে বরং মধ্যম থেকে নিখাদ হয়ে ধৈবতে আসার যে পদ্ধতি বা প্রণালি, তার সমাপতন দেখি। আর নিজের ভেতরকার শিকড়ের সুলুকসন্ধান প্রয়াসে বিশ্বজনীন হয়ে উঠবার অভিলাষকে মেলাতে পারায় বাবা আজীবন অসাম্প্রদায়িক মূল্যবোধের চর্চা আর চর্যা করতে পেরেছেনই কেবল নয়, তাঁর সন্তানদেরও শিখিয়েছেন। আর বাবার ভেতরকার ছায়ানটের গভীর সুর দিয়েই তিনি ধর্ম–বর্ণ–গোত্র ও জাতপাত–নির্বিশেষে সব মানুষকে ‘মানুষ’ ভাবতে পেরেছেন। তাঁর যাপিত জীবনের একেবারে ভিত্তিমূলে রয়েছে এই সর্বজনীন অসাম্প্রদায়িক মানস আর মনন, তাতে ছায়ানটের মতো ভক্তিরস আছে, আছে গভীর সমর্পণের সুর; কিন্তু তাতে নেই আনুষ্ঠানিকতার আড়ম্বর কিংবা পোশাকি তকমা।

বিজ্ঞানের ছাত্র, কৃষিবিজ্ঞানী আমার বাবা তাঁর কিশোর বয়স থেকেই ভীষণভাবে সাহিত্য আর সংগীতে আশ্রয় খুঁজেছেন। আর দিনে দিনে তা আরও গভীরতর হয়েছে। যেমনটি বলছিলাম, নিজের বাঙালি আত্মপরিচয়ে দারুণভাবে গর্বিত বাবা আমার, তাঁর প্রতিদিনের আটপৌরে জীবনযাপনের অভ্যাসকে বাংলা ভাষা, সাহিত্য, গানের চর্চা দিয়ে সাজিয়ে উদ্‌যাপন করে তুলেছিলেন। গ্রামের শিকড়হীন পুরোদস্তুর শহুরে এই মানুষ বাংলার গ্রাম, জনপদ, জনপদের মানুষসহ সমগ্র বাংলাদেশকে প্রাণে ধারণ করার উৎসমুখে ছিল বাংলা সাহিত্য, বাংলা গান—যা বরাবর ছিল বাবার আনন্দের অমৃতধারা, শোকের সান্ত্বনা, প্রেরণার উৎস। আমার বিশ্বাস, অমন বাবা পেয়েছিলাম বলেই হয়তো প্রকৃত অর্থেই ‘গানের ভেতর দিয়ে ভুবনখানি’ দেখতে শিখেছি। গানে গানে, গানের সুরের আবেশে ও বাণীর বারতায় বাঙালির বাঙালিত্বকে অনুভব করার শিক্ষাও পেয়েছি বাবার কাছেই। তিনি গানের মানুষ ছিলেন না, গাইতেন না, গাইতে জানতেন না; কিন্তু গান নিয়ে গভীরভাবে ভাবতেন, ভাবতে ভালোবাসতেন। আর গান নিয়ে যে ভাবা যায়, ভাবতে হয়, তাঁর শিক্ষাও পেয়েছি বাবার কাছেই মনের অজান্তেই সেই কোন ছোটবেলায়। আমার ‘অগায়ক’ ‘অশিল্পী’ বাবা কত না গল্প করতেন আর বোঝাতেন, কেমন করে গানের বাণীকে প্রাণে ধারণ করতে হয়। আর তাই হয়তো এখন দেখি কী সহজতায় আর সহজাতভাবে আমার বাঙালিয়ানার স্বরূপে গান-গানের সুর-সুরের বোধ পরিব্যাপ্ত হয়ে আছে। খুব ভাগ্য করে এমন মা–বাবা পেয়েছিলাম, যাঁরা গানকে জীবনে জুড়ে দিয়েছেন স্কুলে যাওয়ারও আগে। সুরের মধ্যে নিজেকে খোঁজা, নিজের শিকড়কে খোঁজার এই যে অন্তহীন অসীম আনন্দময় যাত্রা বোঝার জ্ঞান হওয়ারও আগে সেই কোন শৈশবে শুরু করেছিলাম, এখন এই পরিণত বয়সে এসেও সেই যাত্রা নিরবচ্ছিন্ন ধারায় সচল আছে আমার অস্তিত্বের সহজাত অভ্যাস হয়ে। আর বাবা খুব করে মনে আর মাথায় গেঁথে দিয়েছিলেন গান কেবল গাইবার নয়, সে অনুভবেরও। সেই কোন শৈশব থেকে বছরের পর বছর বাবার সঙ্গে গান শিখতে যাওয়ার পথে কাটানো অযুত মুহূর্তগুলো আজ আমার কাছে অমূল্য। আজ পেছনে ফিরে চাই আর নতুন করে বাবাকে খুঁজে পাই। বাংলা থেকে বিশ্বসাহিত্য, পুরাণ থেকে ইতিহাস, ভাষা থেকে সংস্কৃতি কত কিছুর সঙ্গে গানের ভাবনাকে মেলাতে শিখিয়ে গেছেন আমার অগোচরেই। আমাদের সেই বাবা-মেয়ের এই আলাপচারিতা চলেছে তাঁর চলে যাওয়ার দিন কতক আগে অবধি। কোনো ভৌগোলিক দূরত্বও কোনো দিন বাধা হয়ে দাঁড়ায়নি। খুব স্পষ্টভাবে মনে আছে, আমাদের ছেড়ে চলে যাওয়ার কয়েক দিন আগেও বাবার কর্কটরোগক্লিষ্ট মলিন মুখখানা সেই বিকেলেও উজ্জ্বল হয়ে উঠেছিল গানকে ঘিরে আমাদের আলোচনায়। বাবার খুব প্রিয় রাগ ছিল ছায়ানট। কিশোরবেলায় রেওয়াজে বসে এই রাগ গাইতে শুরু করলেই বাবা হয় এসে আমার কাছে বসতেন, নয় তো বদ্ধ ঘরে না ঢুকে দরজার বাইরে দাঁড়িয়ে নিশ্চুপ শুনে যেতেন। থামলে হয়তো বলতেন ‘আবার একটু করবে নাকি মা ওই বন্দিশটা?’ সেই কিশোরবেলাতে দীপালি নাগের কাছে ছায়ানটে বাঁধা আগ্রা ঘরানার বন্দিশ আর তার থেকে নজরুলের ভাঙা গান শিখে বাবাকে শোনার পর তাঁর সেই তৃপ্ত মুখখানা আজও মনে ভাসে। আর ভাবি হয়তো এই ছোট ছোট আনন্দই বাবাকে দেওয়া আমার শ্রেয়তর উপহার। বই ছাড়া আর কোনো জাগতিক জিনিসে কখনোই তাঁর তেমন আগ্রহ ছিল না। ছায়ানটে বাঁধা নজরুলের ‘শূন্য এ বুকে পাখি মোর আয়’ গানটাও তাঁর ভারী প্রিয় ছিল আমার কণ্ঠে। বাবা অনন্তলোকে যাওয়ার আগে শেষ যে কটি গান শুনতে চেয়েছিলেন, এটি তার মধ্যে একটি। তাই কোনো ব্যাকরণের নিয়ম মেনে নয়; বরং এর সঙ্গে ওতপ্রোতভাবে মিশে থাকা অযুত স্মৃতির কারণে আমার ছায়ানটের সুর আর আমার বাবা যেন অঙ্গাঙ্গিভাবে একে অপরকে জড়িয়ে আছে। আমার একান্ত নিজস্ব ভাবনায় ছায়ানটের সুরে আর স্বরসংগতিতে বাবাকে খুঁজে পাই বলেই হয়তো বাবাহীন এই পৃথিবীতে তাঁর উপস্থিতি টের পাই গভীরভাবে। সেই বাবা আমার ‘চিরবন্ধু, চিরনির্ভর’ হয়ে ছায়ানটের আলাপে, বিস্তারে, তানে চির বিরাজমান।

**<sup>ড.\ নিরুপমা\ রহমান</sup>**<sup>:\ শিক্ষক,\ কলা\ ও\ সমাজবিজ্ঞান\ অনুষদ,\ মেলবোর্ন\ বিশ্ববিদ্যালয়,\ অস্ট্রেলিয়া</sup>
