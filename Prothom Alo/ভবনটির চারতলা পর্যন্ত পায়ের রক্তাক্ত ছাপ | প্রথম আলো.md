যাত্রাবাড়ী থানার ভারপ্রাপ্ত কর্মকর্তা (ওসি) আবুল হাসান বলেন, ধারণা করা হচ্ছে, ভোরে ঘটনাটি ঘটেছে। শফিকুর পানির মোটর ছাড়তে নামার পর পরিচিত খুনিরা গেট খুলিয়ে ভেতরে ঢুকে তাঁকে প্রথমে হত্যা করেছে। পরে তারা দোতলায় উঠে তাঁর স্ত্রীকে হত্যা করে। বাড়ির ভাড়াটেরা দাবি করেছেন, তাঁরা কেউ বিষয়টি টের পাননি।  
ঘটনাস্থলে গিয়ে দেখা যায়, ওই বাড়ি ঘিরে উৎসুক মানুষের ভিড়। পুলিশের বিভিন্ন ইউনিট কলাপসিবল গেট লাগিয়ে আলামত সংগ্রহ করছে এবং বাড়ির ভাড়াটেদের সঙ্গে কথা বলছে। পুলিশ এ সময় কাউকে ভেতরে ঢুকতে দেয়নি। প্রতিবেশীরা বলেন, তাঁদের জানামতে শফিকুরের সঙ্গে কারও কোনো শত্রুতা ছিল না।  

প্রতিবেশী মো. পারভেজ প্রথম আলোকে বলেন, শফিকুর রহমান প্রতিদিন ভোরে নামাজ পড়তে যান। এর আগে তিনি পানির মোটর চালু করেন। আজ সকালে শফিকুরের বাড়ির ভূগর্ভস্থ পানির ট্যাংক উপচে বাইরে পানি গড়াতে থাকলে বাইরের লোকজন চিৎকার করে তা বলতে থাকেন। শফিকুরের বাসার চতুর্থ তলার ভাড়াটে এক নারী নিচতলায় নেমে পানির মোটরের সুইচ বন্ধ করেন। এ সময় তিনি গাড়ি রাখার পার্কিংয়ের এক পাশে শফিকুরকে রক্তাক্ত অবস্থায় পড়ে থাকতে দেখেন। তিনিই আশপাশের লোকজনকে ডেকে আনেন। এরপর ৯৯৯ নম্বরে ফোন করে তা জানানো হয়।
