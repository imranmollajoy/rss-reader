পাড়ার নেতৃস্থানীয় ব্যক্তি কুতুবউদ্দিন বলেন, কোরবানিতে অংশ নেওয়া সবাই এক ভাগ মাংস জামাতে দান করে যায়। এখান থেকে গ্রামের দরিদ্রদের মধ্যে বিতরণ করা হয়। দূরদূরান্তের সাঁওতাল সম্প্রদায়ের লোকদেরও এসব মাংস দেওয়া হয়।

ডিহির বাগানে এক ত্রিপলের নিচে এবার ছিল ২০টি গরু। অংশ নিয়েছে শতাধিক পরিবার। বাগানে গিয়ে কথা হয় হাজি মো. বিশুর (৭৪) সঙ্গে। তিনি বলেন, ‘চার ছেলে ও চার বোহু (ছেলের স্ত্রী), এক মেয়ে ও বাড়িয়ালিকে (স্ত্রী) লিয়া কুরবানির কামে ভিড়্যাছি। খুবই ভাল্লাগছে। ৫২ বছর আগে গাঁ ছ্যাড়্যাছি। আমবাগানের ছায়ার ভিতরে কুরবানি দিতে মনে হোইছে ফের গাঁয়ে ফির‍্যা আইস্যাছি। এ লাইগ্যা হামি বক্কারকে ধন্যবাদ দিতে চাহি। আর অর সোথে যারা আছে, তারঘেও।’

কোরবানির গরুর মাংস কাটাকুটিতে ব্যস্ত বুলবুলি খাতুন (৫০) বলেন, ‘আমাদের এই দলে আছে আমার ছেলে, ছেলের বউ, বোন ও পাড়ার অন্যরা। সবাই মিলে আনন্দেই কাজ করছি।’ এই দলের দীপা খাতুন বলেন, ‘ছেলের বউকেও সঙ্গে এনেছি। তবে কাজে লাগাইনি। এবার দেখেশুনে যাক, সামনে বারে কাজে লাগাব। বউয়ের বয়স কম। তাই এবার কাজ থেকে ছাড় দিয়েছি।’
