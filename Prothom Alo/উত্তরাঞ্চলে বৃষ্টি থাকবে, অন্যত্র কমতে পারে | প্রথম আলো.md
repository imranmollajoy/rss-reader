এদিকে সরকারের বন্যা পূর্বাভাস ও সতর্কীকরণ কেন্দ্রের পূর্বাভাস অনুযায়ী, শুধু উত্তরাঞ্চলই নয়, রংপুর বিভাগের উজানে তিস্তা ও ব্রহ্মপুত্র অববাহিকায় আগামী কয়েক দিন বৃষ্টি ঝরবে। এতে তিস্তা ও ব্রহ্মপুত্র নদের পানি দ্রুত বাড়তে পারে। দেশের উত্তরের জনপদ কুড়িগ্রাম, লালমনিরহাট ও রংপুরের নদ-নদীগুলোর পানি আগামী কয়েক দিন বাড়তে পারে। কয়েকটি জায়গায় পানি বিপৎসীমার কাছাকাছি চলে আসতে পারে।

বন্যা পূর্বাভাস ও সতর্কীকরণ কেন্দ্রের নির্বাহী প্রকৌশলী সরদার উদয় রায়হান প্রথম আলোকে বলেন, আগামী কয়েক দিন উত্তরাঞ্চল ও এর উজানে বৃষ্টি বাড়বে। এতে তিস্তা ও ব্রহ্মপুত্রের পানি বাড়তে পারে। জুলাইয়ের প্রথম সপ্তাহে উত্তরাঞ্চলের নদ-নদীগুলোর পানি আরও অনেকগুলো পয়েন্টে বিপৎসীমার ওপরে চলে যেতে পারে।
