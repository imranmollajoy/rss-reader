বুখারির বর্ণনায় আছে যে হজরত আয়েশা (রা.)–র বর্ণনায় আছে যে তিনি বললেন, হে আল্লাহর রাসুল! আমরা দেখছি জিহাদ সর্বোত্তম আমল। আমরাও জিহাদে যেতে চাই। তখন রাসুলুল্লাহ (সা.) বললেন, (তোমাদের জন্য) সর্বোত্তম জিহাদ হলো হজে মাবরুর। (বুখারি, হাদিস: ১৫২০)

মহানবী (সা.)–এর সাহাবী আমর ইবনুল আস (রা.) একবার শয্যাশায়ী। তাঁর ছেলে বলল, আপনি একজন মুমিন। রাসুলুল্লাহ (সা.) আপনাকে সুসংবাদ দিয়েছেন, সেখানে আপনি মৃত্যুর আগে এভাবে কান্নাকাটি করছেন কেন?

তিনি দেয়ালের দিকে মুখ করে শুয়ে ছিলেন। ছেলের দিকে মুখ ফিরিয়ে তিনি বললেন, আমি নিজেকে তিনটি অবস্থায় পেয়েছি। এমন একটা সময় ছিল, যখন আমি আল্লাহর রাসুল (সা.) ছাড়া আর কারও প্রতি রাগান্বিত, ক্রোধান্বিত ছিলাম না। আমার অন্তরে তাঁর ওপর ক্ষমতাশালী হয়ে তাঁকে শেষ করে ফেলার সুতীব্র ইচ্ছা চেপে বসেছিল। সেটিই আমি সবচেয়ে বেশি করে চাইতাম। ঘুমে, জাগরণে আমি সব সময় শুধু এই-ই ভাবতাম। কিন্তু এরপর আল্লাহ আমার অন্তরে ইসলামের প্রতি ভালোবাসা ঢেলে দেন। আমি নবীজি (সা.)–এর কাছে গিয়ে বললাম, হে মুহাম্মদ, আমি মুসলিম হতে চাই! আপনার হাত বাড়িয়ে দিন, আমি আপনার কাছে বায়াত নেব। কিন্তু মুহাম্মদ (সা.) যখন হাত সামনের দিকে বাড়ালেন, তখন আমি আমার হাত গুটিয়ে নিলাম। নবীজি জিজ্ঞেস করলেন, কী হয়েছে?
