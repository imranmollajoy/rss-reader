যেকোনো জায়গা থেকে সাপ উদ্ধার করতে পারেন কামরুন নাহার। সেটা হোক বাসাবাড়ি, হল কিংবা মেস। বললেন, সাপ উদ্ধার করার সময় বা উদ্ধার শেষ হলে স্থানীয় বন কর্মকর্তাদের বিষয়টি জানান। তাঁদের অনুমতিক্রমে সাপকে এক দিন পর্যবেক্ষণে রাখেন—কোথাও আঘাত পেয়েছে কি না দেখার জন্য। অসুস্থ হলে সুস্থতা নিশ্চিত করে লোকালয় থেকে দূরে ছেড়ে দেন। এ কাজে তিনি এতটাই দক্ষতা অর্জন করেছেন যে ক্যাম্পাসে কোথাও সাপ দেখা গেলেও নাহারের ডাক পড়ে।

এই আস্থা অর্জনের পেছনেও গল্প আছে, শোনালেন কামরুন নাহার, ‘গত বছর দিবাগত রাত সাড়ে তিনটার দিকে একটা মেস থেকে রেসকিউ কল পাই। সেখানে বিদ্যুৎ ছিল না। ঘটনাস্থলে গিয়ে দেখি প্রায় পাঁচ ফুট লম্বা একটা শঙ্খিনী। সেই রাতে আমার প্রতি সবার আস্থা ও আন্তরিকতা দেখে মুগ্ধ হয়েছিলাম। উদ্ধার কার্যক্রম শেষ করতে করতে ভোর হয়ে যায়। মেয়ে হয়েও এতটুকু অনিরাপদ বোধ করিনি সেদিন। আমার কাজের জন্য শিক্ষকেরা “সর্পকন্যা” বলে ডাকেন। তাঁরা যখন এই নামে ডাকেন, তখন অনেক গর্ব হয়। মনে হয়, প্রাণীদের জন্য অন্তত কিছু করতে পারছি।’
