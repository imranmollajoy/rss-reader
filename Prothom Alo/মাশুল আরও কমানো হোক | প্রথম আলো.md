আশার কথা, বাংলাদেশের মানুষের মধ্যে মোবাইলে আর্থিক সেবা বা এমএফএসে হিসাব গ্রহণের হার দ্রুত বাড়ছে। মানুষকে আর টাকা লেনদেন করতে দূরবর্তী ব্যাংকে যেতে হয় না, হাতের কাছে মোবাইল ব্যাংকিং এজেন্টের মাধ্যমেই তাঁরা সেই প্রয়োজন মেটাতে পারেন।

বাংলাদেশে বিকাশ, নগদ, রকেট, উপায়সহ বেশ কয়েকটি এমএসএফ প্রতিষ্ঠান রয়েছে। নিজের মুঠোফোন ব্যবহার করে বা এজেন্ট পয়েন্ট থেকে মোবাইল ব্যাংকিংয়ে লেনদেন করা যায়। গত এক দশকে সেবাটি বেশ জনপ্রিয় হয়েছে।

বাংলাদেশ পরিসংখ্যান ব্যুরোর (বিবিএস) আর্থসামাজিক ও জনমিতিক জরিপ ২০২৩ প্রতিবেদনে উঠে এসেছে, দেশের আটটি বিভাগের মধ্যে রংপুরের মানুষের মোবাইল আর্থিক সেবা বা এমএফএস হিসাব বেশি—২৮ দশমিক ১০ শতাংশ। দ্বিতীয় অবস্থানে থাকা বরিশাল বিভাগের ২৪ দশমিক ২৬ শতাংশ মানুষের এমএফএস হিসাব রয়েছে। জনমিতিক জরিপ অনুযায়ী, দেশের ২০ দশমিক ৮০ শতাংশ মানুষের এমএফএস হিসাব আছে। 
