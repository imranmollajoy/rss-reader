চাঁদপুরের মতলব উত্তর উপজেলায় মেঘনা-ধনাগোদা সেচ প্রকল্পের বেড়িবাঁধের ওপর হাঁটতে হাঁটতে মুঠোফোনে কথা বলছিলেন এক তরুণ। হঠাৎ পেছন থেকে আসা একটি মোটরসাইকেলের ধাক্কায় ঘটনাস্থলেই প্রাণ হারান তিনি। গতকাল বুধবার রাতে উপজেলার মোহনপুর এলাকায় এ দুর্ঘটনা ঘটে। এ ঘটনায় দুজনকে আটক করেছে পুলিশ।

নিহত তরুণের নাম এইচ এম জহিরুল হিমেল (৩০)। তাঁর বাড়ি উপজেলার মোহাম্মদপুর এলাকায়। উপজেলা আওয়ামী লীগের সাংগঠনিক সম্পাদক ও স্কুলশিক্ষক জাহাঙ্গীর আলম হাওলাদারের ছোট ছেলে তিনি। হিমেল ঢাকায় একটি বেসরকারি সংস্থায় চাকরি করতেন। মাসখানেক আগে তিনি বিয়ে করেন।
