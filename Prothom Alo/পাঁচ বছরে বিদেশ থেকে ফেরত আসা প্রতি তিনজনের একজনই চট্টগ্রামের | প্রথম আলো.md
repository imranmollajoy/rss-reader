প্রতিবেদনের তথ্যানুযায়ী, দেশে ফেরা শ্রমিকদের বড় অংশ মধ্যপ্রাচ্য থেকে এসেছেন। সর্বোচ্চ ৩৮ দশমিক ৩৭ শতাংশ শ্রমিক সৌদি আরব থেকে ফিরেছেন। ১৪ শতাংশ সংযুক্ত আরব আমিরাত (ইউএই) থেকে দেশে ফিরেছেন। এ ছাড়া দেশ ফেরত আসা প্রবাসীদের মধ্যে মালয়েশিয়া থেকে ১৩ দশমিক ১৫ শতাংশ, ওমান থেকে ৯ দশমিক ২০ শতাংশ, কাতার থেকে ৫ দশমিক ৬৭ শতাংশ, কুয়েত থেকে ৪ দশমিক ৩৭ শতাংশ, সিঙ্গাপুর থেকে ৩ দশমিক ১২ শতাংশ এসেছেন। তালিকায় বাহরাইন, মালদ্বীপ, লেবানন, ইরাক, ব্রুনেই দারুসসালাম ও দক্ষিণ আফ্রিকাও আছে।

প্রবাসী শ্রমিকেরা কেন দেশে ফিরেছেন সে বিষয়টিও প্রতিবেদনে উঠে এসেছে। এতে বলা হয়েছে, দেশে ফেরতবাসীদের মধ্যে সর্বোচ্চ ১৭ দশমিক ২৮ শতাংশ ইচ্ছাকৃতভাবে এবং দ্বিতীয় সর্বোচ্চ ১২ দশমিক ৮০ শতাংশ ভিসার মেয়াদ শেষ হওয়ায় ফিরে এসেছেন। এ ছাড়া সংশ্লিষ্ট কর্তৃপক্ষ কর্তৃক ১১ দশমিক ৬৭ শতাংশ, স্বাস্থ্যগত কারণে ৯ দশমিক ২৪, করোনার কারণে ৯ দশমিক ২১, পরিবারের সঙ্গে বসবাসের জন্য ৭ দশমিক ৯৬ এবং কাজ হারানোর কারণে ৭ দশমিক ১৮ শতাংশ প্রবাসী বিদেশ থেকে স্থায়ীভাবে ফেরত এসেছেন।
