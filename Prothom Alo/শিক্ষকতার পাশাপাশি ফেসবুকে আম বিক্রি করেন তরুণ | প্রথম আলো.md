নেজাম উদ্দিন বলেন, ‘নবম শ্রেণি থেকে টিউশনি করে নিজের পড়ার খরচ চালাতাম। ২০১৭ সালে স্থানীয় একটি কিন্ডারগার্টেন স্কুলে শিক্ষকতা শুরু করি। ২০২১ সালে রাঙ্গুনিয়া সরকারি কলেজ থেকে বিবিএস পাস করি। কিন্তু শিক্ষকতার স্বল্প আয়ে স্ত্রী ও এক সন্তানের পরিবারের খরচ চালাতে কষ্ট হতো। চাকরির পাশাপাশি টিউশনি করেও খুব একটা লাভ হতো না। ২০২১ সালে টিউশনির জমানো ৩০ হাজার টাকা দিয়ে শুরু করি আমের ব্যবসা। প্রথমবারেই প্রায় ১৫ হাজার টাকা লাভ হয়। পরের বছর থেকে গ্রাহক বাড়তে থাকে। এই মৌসুমের শুরুতেই ৩০০ কেজি আম বিক্রি করেছি।’

রাঙ্গুনিয়া ছাড়াও রাউজান, কাপ্তাই, চট্টগ্রাম শহর ও ঢাকায় ফেসবুকের মাধ্যমে আম বিক্রি করেন নেজাম। তাঁর ক্রেতাদের মধ্যে রয়েছে সরকারি কর্মকর্তা, শিক্ষক, সাংবাদিক ও জনপ্রতিনিধি। বাগান থেকে আম সংগ্রহ ও মোড়কজাতের ছবি ও ভিডিও নিজের আইডিতে আপলোড করেন তিনি। এরপর গ্রাহকের চাহিদামতো নিজে বাইকে করে বাড়ি বাড়ি পৌঁছে দেন পণ্য। বাজারদরে আম বিক্রি করেন বলে তাঁর গ্রাহক বেশি বলে জানান নেজাম। কেউ অনেক বেশি আম একসঙ্গে নিলে মূল্যছাড়ও দেন তিনি।
