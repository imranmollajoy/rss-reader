পুলিশ ও প্রত্যক্ষদর্শীরা জানায়, কটিয়াদী বাজারের সবচেয়ে প্রাচীন জ্বালানি বিক্রির ব্যবসাপ্রতিষ্ঠান হলো রাধানাথ রায় ট্রেডার্স। এই দোকানে কেরোসিন, পেট্রল ও অকটেনের পাশাপাশি কীটনাশকও বিক্রি করা হয়। মোটরসাইকেলের চালকেরা এই দোকান থেকে নিজেদের গাড়িতে তেল নিতে আসেন। গতকাল শুক্রবার বিকেল চারটার দিকে একজন গাড়ি নিয়ে এসে পেট্রল চান। তখন দোকানের একজন এসে মোটরসাইকেলে তেল ঢেলে দিচ্ছিলেন। এই সময় সজীব এসে তেলের বোতল কেড়ে নিয়ে গায়ে ঢেলে দেন। উপস্থিত লোকজন কোনো কিছু বুঝে উঠার আগেই সজীব পকেট থেকে দিয়াশলাই বের করে নিজের গায়ে আগুন দেন। মুহূর্তে তাঁর সারা শরীরে আগুন ধরে যায়।

পরে ফায়ার সার্ভিসের একটি ইউনিট এসে দেড় ঘণ্টা চেষ্টা চালিয়ে আগুন নিয়ন্ত্রণে আনে। পুরোপুরি নিয়ন্ত্রণে আসার আগে জ্বালানি বিক্রির ঘরটির সবকিছু পুড়ে যায়। পাশের দুটি দোকানও ক্ষতিগ্রস্ত হয়। সজীবকে পাঠানো হয় ঢাকা মেডিকেল কলেজ হাসপাতালের বার্ন ইউনিটে। ইউনিটের চিকিৎসকেরা স্বজনদের জানিয়েছেন সজিবের শরীরের ৭০ ভাগ পুড়ে গিয়েছিল। সজীবের বাবা ইউপি সদস্য ছিলেন। তিন বছর আগে দৃর্বৃত্তরা তাঁকে কুপিয়ে হত্যা করে। সজীব কর্মহীন ছিলেন। সারা দিন ঘোরাঘুরি করতেন। মানুষের সঙ্গে মিশতেন না, কথা বলতেন কম।
