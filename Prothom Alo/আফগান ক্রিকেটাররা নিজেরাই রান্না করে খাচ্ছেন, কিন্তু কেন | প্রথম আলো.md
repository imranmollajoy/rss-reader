এবারের বিশ্বকাপের প্রথম পর্বের ১৬টি ম্যাচ যুক্তরাষ্ট্রে হলেও আফগানিস্তানের সব ম্যাচ হয়েছে ওয়েস্ট ইন্ডিজে। গ্রুপ পর্বে উগান্ডা ও নিউজিল্যান্ডের বিপক্ষে ম্যাচ ছিল গায়ানায়। এরপর ত্রিনিদাদে পাপুয়া নিউগিনির বিপক্ষে ম্যাচের পর গ্রুপের শেষ খেলা ছিল সেন্ট লুসিয়ায় ক্যারিবীয়দের বিপক্ষে। সুপার এইট পর্বে আফগানদের প্রথম ম্যাচ ছিল বার্বাডোজে ভারতের বিপক্ষে, যা বিশ্বকাপের পথচলায় দলটির জন্য চতুর্থ দেশ।

ভারতীয় বার্তা সংস্থা পিটিআইয়ের এক খবরে বলা হয়, ঘন সূচির মধ্যে একের পর এক দেশে স্থানান্তরিত হওয়ায় রশিদ খানদের জন্য হালাল মাংসের জোগান নিশ্চিত করা কঠিন হচ্ছিল। এ কারণে কখনো কখনো খেলোয়াড়েরা নিজেরাই রান্না করছেন। এ বিষয়ে নাম প্রকাশ না করা এক ক্রিকেটার পিটিআইকে বলেন, ‘আমাদের হোটেলে হালাল মাংসের ব্যবস্থা নেই। কখনো আমরা নিজেরাই রান্না করছি, কখনো বাইরে গিয়ে খেয়ে আসছি। সেন্ট লুসিয়ায় (হালাল মাংস) পেয়েছিলাম। কিন্তু সব ভেন্যুতে এ ব্যবস্থা নেই। এক বন্ধু আমাদের জিনিসপত্র ব্যবস্থা করে দিয়েছেন, যাতে আমরা নিজেদের মতো করে রান্না করতে পারি।’
