এ পর্যন্ত যা বলা হলো, তার প্রমাণ ও প্রতিফলন পাওয়া যায় বিশ্ববিদ্যালয়গুলোর ফি বছরের বৈশ্বিক র‌্যাঙ্কিংয়ে। পৃথিবীতে বৈশ্বিক বিশ্ববিদ্যালয়-র‌্যাঙ্কিং করা বড় বড় প্রতিষ্ঠানের কথা আমরা জানি, এর মধ্যে দ্য টাইমস হায়ার এডুকেশন, কোয়াককোয়ারেলি সায়মন্ডস এবং একাডেমিক র‌্যাঙ্কিং অব ওয়ার্ল্ড ইউনিভার্সিটিজ তথা সাংহাই র‌্যাঙ্কিং অন্যতম। 

টাইমস হায়ার এডুকেশন তাদের নিয়মিত বিশ্ববিদ্যালয় র‌্যাঙ্কিংয়ের বাইরেও, ‘নবীন বিশ্ববিদ্যালয় র‌্যাঙ্কিং’ নামে আরেকটি র‌্যাঙ্কিং করে। এই বিশ্ববিদ্যালয়গুলোর বয়স হতে হয় সাধারণত অনূর্ধ্ব ৫০ বছর। বয়সভিত্তিক এই র‌্যাঙ্কিংয়ে ২০২৪ সালে বাংলাদেশের মধ্যে প্রথম হয়েছে নর্থ সাউথ বিশ্ববিদ্যালয় (৩০১-৩৫০) ও দ্বিতীয় ব্র্যাক বিশ্ববিদ্যালয় (৩৫১-৪০০)। তৃতীয় খুলনা বিশ্ববিদ্যালয় (৪০১-৫০০) ও চতুর্থ সিলেট শাহজালাল বিজ্ঞান ও প্রযুক্তি বিশ্ববিদ্যালয় (৫০১-৬০০)। 

নবীন-প্রবীণের ক্যাটাগরির বাইরে গিয়েও ব্র্যাক ও নর্থ সাউথের মতো বেসরকারি বিশ্ববিদ্যালয় প্রতিবছরই বাংলাদেশের সেরা বিশ্ববিদ্যালয়গুলোর মধ্যে থাকছে। অথচ জনগণের অর্থে উন্নয়নের মহাসড়কে নাম লেখানো বারোয়ারি প্রান্তিক বিশ্ববিদ্যালয়গুলোর কোনো তালুক সন্ধান করা যাচ্ছে না। তবু জনগণের টাকায় প্রান্তিক জেলাগুলোয় ‘ভূমিহীন ও গৃহহীন বিশ্ববিদ্যালয়’ স্থাপনের কাজ মহাসমারোহে এগিয়ে চলেছে। উল্টো বেসরকারি বিশ্ববিদ্যালয়গুলো স্থায়ী ক্যাম্পাসে যেতে কতটা বাধ্য, সেটা বারবার আইনের দোহাই দিয়ে মনে করিয়ে দেওয়া হয়।

‘ভূমিহীন, গৃহহীন’ বারোয়ারি বিশ্ববিদ্যালয়গুলো নিয়ে আশ্চর্যজনকভাবে ইউজিসির তরফে কোনো হেলদোল কিংবা আইন নেই। স্থায়ী ক্যাম্পাস সব ধরনের বিশ্ববিদ্যালয়ের জন্যই জরুরি। তাহলে একযাত্রায় দুই ফলের এমন যুক্তিহীন দৃষ্টান্ত কেন থাকবে! বরং রাষ্ট্র ও সরকার পারত শিক্ষা-গবেষণায় এগিয়ে থাকা কয়েকটি বেসরকারি বিশ্ববিদ্যালয়কে অন্তত ভূমি অধিগ্রহণের মাধ্যমে কম মূল্যে স্থায়ী ক্যাম্পাস নির্মাণে সহায়তা করতে। 

এসব বিশ্ববিদ্যালয়ে যে রাষ্ট্রের নাগরিক সন্তানেরা পড়েন, বিবেচনাটি তো অন্তত থাকতে পারত। কিন্তু কর্তাদের সব উন্নয়নের আলো গিয়ে পড়েছে জেলায় জেলায় বিশ্ববিদ্যালয় স্থাপনের চতুর বিজ্ঞাপনে। এ উন্নয়ন কতটা আত্মিক আর কতটা আর্থিক স্বার্থে, তা নিয়ে প্রশ্ন থেকেই যায়।
