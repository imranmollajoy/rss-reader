স্বাধীনতার পর ১৯৭৩ সালের বিশ্ববিদ্যালয় অধ্যাদেশ সংসদে পাসকালে যে দেশে বিশ্ববিদ্যালয় ছিল চারটি, বিশেষায়িত বুয়েট ও বাকৃবি মিলে মোট ছয়টি। সেই দেশের ৫০ বছরের ইতিহাসে ইউজিসির তথ্যানুযায়ী বিশ্ববিদ্যালয় হয়েছে ১৬৯টি। এটাই হলো বিশ্ববিদ্যালয়বাজি! এর মধ্যে সর্বজন বা বারোয়ারি বিশ্ববিদ্যালয় ৫৫টি, বেসরকারি ১১৪টি। 

ভয়ানক ব্যাপার হলো, বিশ্ববিদ্যালয়বাজির চূড়ান্ত মাত্রা দেখিয়ে ২০১৩ সালের পর বারোয়ারি বিশ্ববিদ্যালয় হয়েছে ২০টি এবং অনুমোদন হয়েছে আরও ৬টির, যেগুলোর অধিকাংশই বিশেষায়িত বিজ্ঞান, প্রযুক্তি, কৃষি, চিকিৎসা বা ডিজিটাল বিশ্ববিদ্যালয়। অথচ বিশেষায়িত এই বিশ্ববিদ্যালয়গুলোকে কত অনায়াসেই না কলেজিয়েট তকমায় পরিচালনা করা যেত বড় বিশ্ববিদ্যালয়গুলোর অধিভুক্ত করে। তাতে শিক্ষার্থীদের সনদের ওজনও একটু ‘ভারী’ হতো। 

এ দেশের জনশক্তিকে পুঁজিবাজারে কাজে লাগানোর জন্য দরকার ছিল প্রাইমারি থেকে টারশিয়ারি পর্যন্ত শিক্ষাব্যবস্থাকে ঢেলে সাজানোর। প্রয়োজন ছিল যথাসম্ভব মানসম্পন্ন বিশেষায়িত কলেজিয়েট কারিগরি শিক্ষার। যে দেশে বড়জোর বিভাগীয় শহরগুলোর প্রতিটিতে একটি ও সারা দেশে একটি করে বিশেষায়িত (কৃষি, প্রযুক্তি ও চিকিৎসা) বিশ্ববিদ্যালয় হতে পারত; আর অন্যগুলোর মর্যাদা হতে পারত এসব বিশ্ববিদ্যালয়ের অধিভুক্ত মহাবিদ্যালয়। সেই দেশে কি না আমরা ঝুঁকে গেলাম জেলায় জেলায় বিশ্ববিদ্যালয় স্থাপনের বিশ্ববিদ্যালয়বাজিতে। 

বিশ্ববিদ্যালয় কতই-না সহজলভ্য এই রাষ্ট্রে! অথচ আজ পর্যন্ত অন্তত একটা স্বতন্ত্র গবেষণা বিশ্ববিদ্যালয় আমরা গড়ে তুলতে পারিনি, যেটি হতো প্রকৃতার্থে আমাদের ‘জাতীয় বিশ্ববিদ্যালয়’। গবেষণা-মনন দিয়ে আমরা বিশ্ববিদ্যালয়ব্যবস্থা প্রতিষ্ঠা করিনি, এককালে ঔপনিবেশিক ব্রিটিশরাও তা করেনি। এখানকার বিশ্ববিদ্যালয়ের মনন হলো কেরানি বানানোর মনন; ফলে গবেষক তৈরির কথা প্রায় কেউই ভাবেননি।

 ‘বিশ্ববিদ্যালয়’ প্রপঞ্চটি ব্যবহার করার উদ্দেশ্য এ থেকেই পরিষ্কার বোঝা যায়, মেকলে,উড বা কার্জনের নীতিকেই আমরা সসম্মানে বহাল রেখেছি, যত পার শিক্ষিত মধ্যবিত্ত করণিক বানাও, যাদের বিদ্যা, বুদ্ধি ও বৃত্তির পুরোটাই শাসকশ্রেণির মনোরঞ্জনে খরচ হবে।
