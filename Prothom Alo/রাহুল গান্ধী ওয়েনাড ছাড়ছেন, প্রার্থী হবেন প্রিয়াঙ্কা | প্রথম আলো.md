রাহুলের পাশাপাশি খাড়গেও একই কথা সাংবাদিকদের জানান। কংগ্রেস সভাপতির বাসভবনে ওই বৈঠক বসে আজ বিকেল পাঁচটায়। খাড়গে ও রাহুলের পাশাপাশি উপস্থিত ছিলেন কংগ্রেস সংসদীয় দলের নেত্রী সোনিয়া গান্ধী, সাধারণ সম্পাদক প্রিয়াঙ্কা গান্ধী ও কে সি বেনুগোপাল। নিয়ম অনুযায়ী ভোটের ফল প্রকাশের ১৪ দিনের মধ্যে এই সংক্রান্ত সিদ্ধান্ত নেওয়ার কথা। আগামীকাল মঙ্গলবার সেই সময়সীমা শেষ হচ্ছে।

দলীয় সভাপতির বাসভবনে এই সিদ্ধান্ত ঘোষণার পর প্রিয়াঙ্কা জানান, তিনি নার্ভাস নন। বরং প্রস্তুত। ওয়েনাডের জন্য তিনি তাঁর সেরাটা দেবেন।

বোনকে পাশে নিয়ে রাহুল জানান, ওয়েনাড ছাড়লেও তিনি সেখানে নিয়মিতভাবে যাবেন। ওয়েনাডের জন্য যা প্রতিশ্রুতি দিয়েছিলেন, তা যাতে পূরণ হয় সেটাও দেখবেন। তিনি বলেন, ‘একটা কঠিন সময় ওয়েনাডের মানুষ আমার পাশে দাঁড়িয়েছিলেন। এই কেন্দ্রের সঙ্গে আমার একটা আত্মীয়তা গড়ে উঠেছে। এই সিদ্ধান্ত গ্রহণ তাই সহজ ছিল না।’ রাহুল বলেন, ‘প্রিয়াঙ্কা ওয়েনাড থেকে ঠিকই জিতবেন। তিনি একজন উপযুক্ত জনপ্রতিনিধি হবেন। ওয়েনাডের জনগণ বরং খুশি হবেন এটা দেখে যে তাঁরা একজনের বদলে দুজনকে তাঁদের প্রতিনিধি হিসেবে পাবেন। প্রিয়াঙ্কা ও আমি। ওয়েনাডের জনতার জন্য আমার দরজা চিরকাল খোলা থাকবে।’
