পরিবারের সদস্যরা রিমনকে জানান অস্ত্রোপচারের পর মাহবুবা নাজমিন ভালো ছিলেন। তারপর জ্বর আসে। কাঁপুনি দেখা দেয়। দ্রুত আইসিইউতে নেওয়া হয়। কিছুক্ষণ পরই চিকিৎসকেরা জানান, মাহবুবা মারা গেছেন। অস্ত্রোপচারের আগে মাহবুবা নাজমিনকে দুই ব্যাগ রক্ত দেওয়া হয়েছিল। তথন রিমন নিজে ফোন করে কাপ্তাইয়ের দুজন ডোনারকে (রক্তদাতা) হাসপাতালে পাঠিয়েছিলেন। তবে অস্ত্রোপচারের পর আরও এক ব্যাগ রক্ত দেওয়া হয়েছিল তা কোথা থেকে দেওয়া হয়েছিল তা রিমন এখনো জানতে পারেননি।

অস্ত্রোপচারের সময় যে চিকিৎসক ছিলেন, বিভিন্ন ব্যস্ততার কারণে তাঁর সঙ্গে এখনো কথা বলতে পারেননি রিমন। তাই আসলে কোন ধরনের জটিলতা হয়েছিল সে বিষয়ে কিছু বলতে পারছেন না।

একই এলাকায় বাড়ি ছিল রিমন ও মাহবুবার। দুজনের প্রেম ও বিয়ে মিলে প্রায় ৯ বছরের জানাশোনা। রিমন তাঁর ফেসবুকে স্ত্রীর সঙ্গে ছবি পোস্ট করে লিখেছিলেন, তিনি তাঁর সবটা দিয়ে স্ত্রীকে আগলে রাখবেন। তবে আগলে রাখতে পারেননি। স্ত্রী মারা যাওয়ার পর ফেসবুকেই সেই আক্ষেপ প্রকাশ করছেন রিমন।

রিমন জানান, তিনি আর দুবাই ফিরবেন না। তিনি বলেন, ‘ছেলেটা জন্মের পরই মাকে হারাল। মায়ের আদর পেল না। আমি চলে গেলে ও বাবার আদরও পাবে না। তাই দেশেই থেকে যাব। আমার বাবার একটা মুদিদোকান আছে। তা থেকে যে আয় হবে, তা দিয়ে সংসার চলে যাবে।’
