স্মৃতি হাতড়ে কামরুল ইসলাম বলেন, তিনি প্রথম যখন নৌকা পারাপার শুরু করেন, তখন যাত্রীদের কাছে থেকে নিতেন পাঁচ পয়সা করে। দশ পয়সা, চার আনা, আট আনা করে ধীরে ধীরে পয়সার পরিমাণ বাড়তে থাকে। এখন পারাপারে নেন পাঁচ টাকা। শুধু টাকার জন্য নৌকায় করে নদী পারাপার করেন না, এটাকে মানুষের সেবা দেওয়া মনে করেন তিনি।

সারা দিন ১০০ থেকে ১৫০ জনের মতো পার হয় তাঁর নৌকায়। রোববার ও বৃহস্পতিবার কপিলমুনির হাটের দিনসহ ঈদ, পূজার মতো বড় কোনো অনুষ্ঠান থাকলে যাত্রীর সংখ্যা বাড়ে। মানুষ পারাপার করে দিনে ৫০০-৭০০ টাকা আয় হয় কামরুল ইসলামের। ভোর থেকে রাত আটটা পর্যন্ত যাত্রী পারাপার করেন। তবে বিশেষ প্রয়োজনে ডাক পড়লে যত রাতই হোক না কেন, ঘুম থেকে উঠে যাত্রী পার করে দেন। যা আয় হয়, তা দিয়েই সংসার চালান।

‘আব্বা ও আমি প্রায় সত্তর বছর ধরি মানুষ পার করতিছি। আমার ছেলিরা এহন আর এ কাজ করতি চায় না। তারা এহন অন্য কাজ করি আয়রোজগার করে। আমি মরি গেলি মানুষ পারাপারের এই দায়িত্ব যে কে নেবে তা আল্লাহই জানেন’—এই বলে আলাপ শেষ করেন কামরুল ইসলাম।
