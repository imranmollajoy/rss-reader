মির্জা ফখরুল বলেন, ‘প্রায় দেড় যুগ ধরে এই দখলদার আওয়ামী লীগ সরকার জনগণের সব আকাঙ্ক্ষাকে পদদলিত করে, তাদের অধিকার তথা ভোটের অধিকারকে পদদলিত করে জোর করে ক্ষমতা ধরে রেখেছে। সুতরাং তাদের কথার উত্তর দিতে আমাদের ইচ্ছা করে না এ জন্য যে জনগণ এখন আর তাদের পছন্দ করে না। তারা এতটুকু উপলব্ধি করে না যে জনগণ এখন তাদের ঘৃণা করতে শুরু করেছে। তারা শুধু মিথ্যা কথা বলে, প্রতারণা করে।’

এক প্রশ্নের জবাবে মির্জা ফখরুল বলেন, ‘সেন্ট মার্টিন বিষয়টি আমাদের কাছে অত্যন্ত গুরুত্বপূর্ণ। তারা যা–ই বলুক না কেন, এটা তো সত্য, সেন্ট মার্টিনে মিয়ানমারের ঘটনা একটা সমস্যার সৃষ্টি করেছে। সেখানে জাহাজ যেতে পারছে না, খাদ্য যেতে পারছে না। এখানকার অধিবাসীরা অত্যন্ত কষ্টে দিন কাটাচ্ছে, নিরাপত্তার অভাব বোধ করছে। কিন্তু এসব বিষয় তারা (সরকার) স্বীকার না করে ভিত্তিহীন কথা বলছে। এসব ভিত্তিহীন, বানোয়াট কথার আমরা কোনো গুরুত্ব দিই না।’

এ সময় ঠাকুরগাঁও জেলা বিএনপির সাধারণ সম্পাদক মির্জা ফয়সল আমীন, উপজেলা বিএনপির সভাপতি আবদুল হামিদ, জেলা যুবদলের সভাপতি চৌধুরী মাহেবুল্লাহ আবুনুরসহ বিএনপি ও সহযোগী সংগঠনের নেতা–কর্মীরা উপস্থিত ছিলেন।
