আবহাওয়া অধিদপ্তর বলছে, আগামীকাল শুক্রবারও রাজধানীর কোথাও কোথাও বৃষ্টি হতে পারে। খুলনা বিভাগ ও পাবনায় মৃদু থেকে মাঝারি তাপপ্রবাহ বয়ে যেতে পারে। রংপুর, চট্টগ্রাম, সিলেট ও ময়মনসিংহ বিভাগের অনেক স্থানে ভারী থেকে অতি ভারী বৃষ্টি হতে পারে। দেশের বাকি এলাকার কয়েকটি স্থানে মাঝারি থেকে ভারী বৃষ্টির সম্ভাবনা আছে।

আবহাওয়া অধিদপ্তরের আবহাওয়াবিদ বজলুর রশিদ প্রথম আলোকে বলেন, আগামীকাল শুক্রবার এবং আগামী কয়েক দিন দেশের বিভিন্ন স্থানে বৃষ্টি হতে পারে। বৃষ্টি বেড়ে যাওয়ায় দেশের বেশির ভাগ এলাকা থেকে তাপপ্রবাহ কমে আসতে পারে। তবে শুক্রবার খুলনা ও পাবনায় তাপপ্রবাহ থাকলেও শনিবারের মধ্যে তাপপ্রবাহ প্রশমিত হতে পারে। যদিও বাতাসে আর্দ্রতা বেশি থাকায় গরমের অস্বস্তি থেকে যেতে পারে।
