শলৎজ একজন অযোগ্য রাজনীতিবিদ, সরকারপ্রধান হিসেবে তিনি ব্যর্থ হয়েছেন। তিন দলের অকার্যকর জোট নিয়ে গঠন করা একটা সরকার পরিচালনা করতে তিনি ব্যর্থ হয়েছেন। বার্লিনে তাঁর কর্তৃত্ব একেবারেই তলানিতে।

এ সপ্তাহে দ্য *ফিন্যান্সিয়াল টাইমস–*এর খবরে বলা হয়েছে, জার্মানির শেয়ারবাজারের প্রধান বলেছেন, বিদেশি বিনিয়োগকারীরা মনে করেন, বার্লিনে ক্ষমতাসীন সরকার ‘বেকুব’। তিনি সতর্ক করে বলেন, কলহে লিপ্ত শলৎজের জোট সরকার জার্মানিকে বিশ্বের তৃতীয় অর্থনীতি থেকে ‘উন্নয়নশীল দেশের’ পর্যায়ে নামিয়ে দেওয়ার ঝুঁকি তৈরি করেছে।

এ সতর্কতা বড় যে ব্যর্থতার প্রতিফলন ঘটাচ্ছে, সেটা হলো ইউরোপের অর্থনীতি প্রতিযোগিতামূলক থাকতে সক্ষম হচ্ছে না। ইউক্রেনে যুদ্ধের কারণে হঠাৎই জ্বালানির মূল্যবৃদ্ধি এবং নিজ উদ্যোগে অতিরিক্ত নিয়ন্ত্রণ আরোপের কারণে যুক্তরাষ্ট্র ও চীন প্রবৃদ্ধির হারের সঙ্গে ইউরোপের দেশগুলো তাল মেলাতে ব্যর্থ হয়েছে।

সর্বোপরি পুতিন বিশ্বমঞ্চে একজন নায়ক হতে চান। আর তিনি অলস হয়ে বসেও নেই। পুতিনের সাইবার-ট্রোল বিভাগ ইউরোপীয়দের মধ্যে অপতথ্য, গুজব ও প্রতারণার ‘কার্পেট বোমা’ বর্ষণ করে চলেছে। কিন্তু মস্কোর এই আক্রমণ এখানেই থেমে নেই।

পেন্টাগনের ভাষায়, মস্কো এখন যুক্তরাষ্ট্রের ইউরোপীয় মিত্রদের ওপর সরাসরি আক্রমণ ক্রমাগত বাড়াচ্ছে। পশ্চিমা কর্মকর্তাদের মতে, রাশিয়ার সেনা গোয়েন্দা ইউনিট (জিআরইউ) বোমা হামলা ও অন্তর্ঘাতের পরিকল্পনা করেছে।
