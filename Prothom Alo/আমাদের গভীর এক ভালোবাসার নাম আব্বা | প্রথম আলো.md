অবশেষে এল আমার জীবনের সবচেয়ে ভয়ংকর দিন। প্রায় দিন দশেক আব্বার কোনো চিঠি নেই। আমার চলছিল শেষ বর্ষের  শেষ সেমিস্টারের পরীক্ষা। কোনো দিকে তাকাবার সময় নেই। ১৯৮৬ সালের ১৩ জানুয়ারি। বুয়েটের নজরুল ইসলাম হলের ১১০ নম্বর রুমে হাজির হলেন আমার মেজ মামা। আমি একটু অবাক। কোনো দিন হলে আসেন না। কী ব্যাপার! জিজ্ঞাসা করলেন— আগামীকাল কি কোনো পরীক্ষা আছে?

আমি বললাম, হ্যাঁ। তিনি বললেন, উনি কাল ট্যুরে রংপুর যাচ্ছেন। তাই এসেছেন আমি যাব কি না? মাথা খারাপ, কাল আমার পরীক্ষা। বললাম, আমার ছোট ভাই মিটুনের সাত দিন বিরতি আছে, নিয়ে যান ওকে। ওনাকে সঙ্গে নিয়ে শহীদ স্মৃতি হলে মিটুনের রুমে পৌঁছে দিয়েই আমি রুমে ফিরে এলাম। হঠাৎ আমার সংবিৎ ফিরে এল। বলা নেই কওয়া নেই মামা কেন আমাদের নিতে এলেন! কী এমন হলো? ও আল্লাহ আব্বার তো চিঠি পাই না কয়েক দিন হলো। নিশ্চয়ই আব্বার কিছু হয়েছে।

ছুটে গেলাম আহসানউল্লাহ হলে বন্ধু মালেকের কাছে। বললাম, নিশ্চয়ই আব্বা আর নেই। ওকে বললাম, মামার বাসায় কল দিতে। হলের কয়েনবক্স থেকে ও কল দিল। টেলিফোনের ওপাশ থেকে কে জানি কী বলল। আমার বন্ধু হাত ধরে হলের দোকানে নিয়ে গিয়ে বললে, মিষ্টি খা। আমার মনে হলো দিই একটা চড়। বললাম বল কী হয়েছে?

 আমাকে জানানো হলো সবচেয়ে নিষ্ঠুর দুঃখজনক সংবাদ। আব্বা আর নেই। সারা দুনিয়া আমার কাছে হয়ে গেলে অন্ধকার। সবচেয়ে নির্ভরতার আশ্রয় হঠাৎ করে নাই হয়ে গেল। আমি মুহূর্তেই হয়ে গেলাম বাক্‌রুদ্ধ। রুমে এসে হাউমাউ করে খানিক কাঁদলাম। তারপর ১০ মিলিগ্রামের দুটি ফ্রিসিয়াম খেয়ে শুয়ে পরলাম। পরের দিন পরীক্ষা।
