দ্বিতীয় বিষয়টি হচ্ছে, ভারতের জন্য পূর্বনির্ধারিত দ্বিতীয় সেমিফাইনালে কোনো রিজার্ভ ডে না থাকা। এ ক্ষেত্রে সূচির ব্যস্ততাই মূল কারণ বলে জানিয়েছে ক্রিকেটের নিয়ন্ত্রক সংস্থা। ফাইনাল হওয়ার কথা ২৯ জুন বার্বাডোজের স্থানীয় সময় সকাল সাড়ে ১০টায়। অর্থ্যাৎ দ্বিতীয় সেমিফাইনালের পর মধ্যে মাত্র একটি দিন। বিষয়টি তুলে ধরে হিন্দুস্তান টাইমস আইসিসি মুখপাত্রের কথা উদ্ধৃত করেছে এভাবে, ‘পারফরম্যান্সের কথা বিবেচনা করে দলগুলোর ‘‘খেলা–ভ্রমণ–খেলা”র ব্যস্ততা এড়ানোর সিদ্ধান্ত নেওয়া হয়েছে। দ্বিতীয় সেমিফাইনাল শুরু হবে স্থানীয় সময় সকাল সাড়ে ১০টায়, এই ম্যাচের পর বাড়তি কোনো সময় থাকছে না। পরদিনই ফাইনাল।’

দ্বিতীয় সেমিফাইনালে বৃষ্টি বাগড়া দিলেও খেলা আয়োজনের জন্য যতটা সম্ভব ব্যবস্থা রেখেছে আইসিসি। এর অংশ হিসেবে ২৫০ মিনিট বাড়তি বরাদ্দ রাখা হয়েছে। অর্থ্যাৎ নির্ধারিত সময়ে খেলা শুরু করা না গেলে ৪ ঘণ্টা ১০ মিনিট সময় নষ্টের জন্য কোনো ওভার কমানো হবে না। এরপরও যদি খেলা শুরু করা না যায়, সে ক্ষেত্রে পরিস্থিতি বিবেচনায় ম্যাচের দৈর্ঘ্য কমতে থাকবে। তবে এ ক্ষেত্রে দুই দলকেই কমপক্ষে ১০ ওভার করে খেলানো হবে, যা গ্রুপ পর্বে মাত্র ৫ ওভার ছিল। আর দুই দলেরই ১০ ওভার করেও যদি খেলা আয়োজন করা সম্ভব না হয়, তাহলে ম্যাচ পরিত্যক্ত ঘোষণা করা হবে।

ম্যাচ পরিত্যক্ত হলে ফাইনালে উঠবে ভারত। কারণ, সুপার এইট পর্বে ইংল্যান্ডের চেয়ে (৩ ম্যাচে ৪ পয়েন্ট) ভারতের পয়েন্টই (৩ ম্যাচে ৬) বেশি ছিল। এটাই টুর্নামেন্টের নিয়ম।
