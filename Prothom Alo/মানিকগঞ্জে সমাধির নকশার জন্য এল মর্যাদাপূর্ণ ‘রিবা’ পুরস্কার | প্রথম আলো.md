স্থাপনাটির বৈশিষ্ট্য সম্পর্কে এই স্থপতি বলেন, সুলতানি আমলের ষাট গম্বুজ মসজিদের স্থাপত্যশৈলী থেকে উৎসাহিত হয়ে এটির নকশা করা হয়েছে। মুহম্মদ মুহসিন খান সুফিবাদে বিশ্বাসী ছিলেন। ধর্মীয় বিশ্বাস অনুযায়ী তিনি বেহেশতবাসী হবেন, এমন চিন্তাকে প্রাধান্য দেওয়া হয়েছে। ‘বেহেশতের ঝাড়বাতি’ থিমে এটি করা হয়েছে। আকাশ থেকে সরাসরি সূর্যের আলো, চাঁদের আলো যাতে স্থাপনার ভেতর ঢুকতে পারে, তা গুরুত্ব পেয়েছে স্থাপনাটিতে। পলিমাটি দিয়ে তৈরি ইট এবং স্থাপনার আশপাশ থেকেই স্থাপত্য উপাদান সংগ্রহ করা হয়েছে।

স্থপতি মো. শরীফ উদ্দিন আহমেদ জানান, যে ২২টি প্রতিষ্ঠান এবার রিবা ইন্টারন্যাশনাল অ্যাওয়ার্ড ফর এক্সিলেন্স-২০২৪ পেয়েছে, সেগুলোর মধ্যে আরেকটি প্রতিযোগিতা হবে নভেম্বর মাসে। সেখানে একটি প্রতিষ্ঠানকে সেরা প্রতিষ্ঠান হিসেবে ঘোষণা দেওয়া হবে।
