সভায় উপস্থিত না হওয়ার ব্যাপারে উপজেলার বারশত ইউনিয়ন পরিষদের চেয়ারম্যান এম এ কাইয়ুম শাহ বলেন, উপজেলা আওয়ামী লীগের সভাপতি এম এ মান্নান চৌধুরীসহ আওয়ামী লীগের নেতাদের হামলাকারীরা সভায় উপস্থিত ছিলেন। নির্বাচনের পর কয়েকজনকে হুমকিও দেওয়া হয়েছে। তাই নিরাপত্তার বিষয়ে শঙ্কিত হয়ে তাঁরা সভায় যাননি। নিরাপত্তার পরিবেশ নিশ্চিত না হওয়া পর্যন্ত সভায় অংশ নেবেন না।

তবে নিরাপত্তাহীনতার বিষয়টি ভিত্তিহীন বলে দাবি করেছেন আনোয়ারা উপজেলা পরিষদের নবনির্বাচিত চেয়ারম্যান কাজী মোজাম্মেল হক। তিনি সাংবাদিকদের বলেন, ‘এখানে বরুমচড়া ইউনিয়ন পরিষদের চেয়ারম্যান এসেছেন, তাঁর কাছে জিজ্ঞেস করেন কোনো ভয়ভীতি আছে কি না।’ তিনি আরও বলেন, ‘ওরা (ইউপি চেয়ারম্যান) কখনো জনগণের ভোটে নির্বাচিত হতে পারেনি। তাই জনগণের সামনে আসতে ভয় পায়। জনগণ তাদের প্রত্যাখ্যান করায় লজ্জায় নতুন নাটক সাজিয়েছে।’
