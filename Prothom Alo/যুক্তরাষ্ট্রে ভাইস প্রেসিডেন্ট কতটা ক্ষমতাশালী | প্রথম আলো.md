ভাইস প্রেসিডেন্ট সিনেটের প্রধান। তবে কয়েক দশক ধরে ভাইস প্রেসিডেন্টরা অধিকাংশ সময় আইন প্রণয়নসংক্রান্ত কার্যক্রমে সভাপতিত্ব করা বন্ধ করে দিয়েছেন। এ কারণে এটা এখন মূলত একটি আনুষ্ঠানিক পদে পরিণত হয়েছে।

আনুষ্ঠানিক দায়িত্বের বাইরে ভাইস প্রেসিডেন্ট কী করেন

বর্তমানে ভাইস প্রেসিডেন্ট মূলত প্রেসিডেন্টের উপদেষ্টা হিসেবে কাজ করেন। যখন প্রেসিডেন্ট বড় কোনো সিদ্ধান্ত নেন, তখন ‘তাঁর কক্ষে থাকা সর্বশেষ ব্যক্তিটি ভাইস প্রেসিডেন্ট হবেন’ বলে প্রত্যাশা করা হয় বলে জানান অধ্যাপক ডেভিন।

এখন পদটি আনুষ্ঠানিক হলেও আধুনিক যুক্তরাষ্ট্র ডিক চেনির মতো প্রভাবশালী ভাইস প্রেসিডেন্টকে দেখেছে। বিশেষ করে জর্জ ডব্লিউ বুশের প্রথম মেয়াদে চেনি তাঁর ক্যারিশমা দেখিয়েছেন। তবে ট্রাম্পের ভাইস প্রেসিডেন্ট মাইক পেন্সের মতো গুরুত্বপূর্ণ কোনো প্রশাসনিক কাজ না করা এবং আলোচনার বাইরে থাকা ভাইস প্রেসিডেন্টদের দেখাও মিলেছে।

অবশ্য ভাইস প্রেসিডেন্ট সরকার পরিচালনায় কতটা প্রভাব বিস্তার করতে পারবেন, তা অনেকটা তাঁর নিজস্ব অভিজ্ঞতা এবং অন্যদের সঙ্গে তাঁর সম্পর্কের ওপর অনেকটা নির্ভর করে বলে মনে করেন প্রেসিডেন্টশিয়াল ইতিহাসবিদ লিন্ডসে চেরভিনস্কি। উদাহরণ হিসেবে তিনি ডিক চেনির কথা বলেন, যিনি ভাইস প্রেসিডেন্ট হওয়ার আগে প্রতিরক্ষামন্ত্রী, কংগ্রেসের সদস্য ও হোয়াইট হাউসের চিফ অব স্টাফ হিসেবে দায়িত্ব পালন করেছেন।
