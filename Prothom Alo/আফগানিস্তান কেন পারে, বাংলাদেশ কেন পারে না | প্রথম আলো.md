একটা দল স্বপ্ন দেখতে জানে। জানে সেই স্বপ্নকে তাড়া করতে। এ জন্য যা যা করতে হয়, সবকিছু করতেও প্রস্তুত। মনেপ্রাণে বিশ্বাস করে, ‘অসম্ভব’ বলে শব্দটার অস্তিত্ব আছে শুধুই অভিধানে।

আরেকটা দল স্বপ্ন দেখতে ভয় পায়। মুখে এটা-ওটা করার স্বপ্নের কথা বলে বটে, কিন্তু নিজেরাই মন থেকে তা বিশ্বাস করে না। অল্পেই সন্তুষ্ট থেকে তৃপ্তির ঢেকুর তোলে।

এই দুই দল মুখোমুখি হলে প্রতিবারই প্রথম দলটার জেতার কথা। খেলাটা ক্রিকেট বলেই কখনো কখনো দ্বিতীয় দলটাও জিতে যায়। কিন্তু আসল সময়ে ঠিকই পার্থক্য গড়ে দেয় দুই দলের দুই রকম মানসিকতা। আফগানিস্তান বিশ্বকাপের সেমিফাইনালে উঠে যায়। আর আন্তর্জাতিক ক্রিকেটে তাদের অনেক বছরের ‘বড় ভাই’ বাংলাদেশের কাছে তা স্বপ্নই হয়ে থাকে। যে স্বপ্নের কথা সে দেশের ক্রিকেটাররাও কখনো কখনো বলেন, তবে তা যেন বলার জন্যই বলা। সেই স্বপ্ন তাড়া করার সাহস তাদের নেই।
