প্রত্যক্ষদর্শী ও সিচনী গ্রামের বাসিন্দা বাবুল মিয়া বলেন, তিনি সেতুর ওপর বসে ছিলেন। নোমান আক্তাপাড়া বাজার থেকে সন্ধ্যা সাড়ে সাতটার দিকে এসে ঘটনাস্থলে নামেন। সেখানে গাছের সঙ্গে তাঁর নৌকা বাঁধা ছিল। বাড়িতে যাওয়ার জন্য নৌকায় ওঠার সময় দরগাপাশা ইউনিয়ন পরিষদের (ইউপি) চেয়ারম্যান সুফি মিয়ার ছেলে ফাহিম আহমদ (২৮) ও নাঈম আহমদ (২৪) এবং তাঁদের সঙ্গে থাকা আরও কয়েকজন এসে নোমানের ওপর অতর্কিত হামলা চালান। তিনি ও এলাকার সাবেক ইউপি সদস্য জামিল আহমদ দৌড়ে গিয়ে নোমানকে বাঁচানোর চেষ্টা করেন।

একপর্যায়ে নোমান ও জামিল আহমদকে ছুরিকাঘাত করে হামলাকারীরা একটি নৌকায় করে সেখান থেকে চলে যান। পরে গুরুতর আহত অবস্থায় দুজনকে সিলেট এম এ জি ওসমানী মেডিকেল কলেজ হাসপাতালে নিয়ে যাওয়া হলে চিকিৎসক নোমানকে মৃত ঘোষণা করেন। জামিল আহমদ সেখানে চিকিৎসাধীন।
