রবীন্দ্রনাথের গানের আয়োজন ছিল অনুষ্ঠানের প্রাণ। বাজানো হলো হেমন্ত মুখোপাধ্যায়ের কণ্ঠে ‘পুরানো সেই দিনের কথা ভুলবি কি রে’, কলিম শরাফীর ‘আকাশভরা সূর্য-তারা, বিশ্বভরা প্রাণ’, অদিতি মহসিনের ‘আলোকের এই ঝর্ণাধারায় ধুইয়ে দাও’, শ্রাবণী সেন ও কৌশিকী চক্রবর্তীর ‘মধুর মধুর ধ্বনি বাজে হৃদয়কমলবনমাঝে’, সুস্মিতা পাত্রের ‘তোমারেই করিয়াছি জীবনের ধ্রুবতারা’ এবং ‘একি লাবণ্যে পূর্ণ প্রাণ’। রবীন্দ্রনাথের গানের সঙ্গে ছিল লুবনা মরিয়মের নৃত্য।

জীবনানন্দের ‘নির্জন স্বাক্ষর’ ও ‘রূপসী বাংলা’র কিছু অংশের আবৃত্তি ছিল অনুষ্ঠানের বাড়তি আকর্ষণ, আবৃত্তি করেছেন শামস উজ জোহা। জোয়ান বায়েজের ‘মে ইউ স্টে ফরএভার ইয়ং’, ‘উই শ্যাল ওভারকাম’, আমজাদ আলী খানের সরোদ, আলিফ লায়লার সেতার বাদন, বব ডিলানের ‘হাউ মেনি রোডস মাস্ট আ ম্যান ওয়াক ডাউন’-এর পরিবেশনাও ছিল মুগ্ধ করার মতো।

মার্টিন লুথার কিং জুনিয়রের ১৯৬৩ সালে দেওয়া বিশ্বখ্যাত বক্তৃতা ‘আই হ্যাভ আ ড্রিম’-এর অংশবিশেষ নিয়ে ছিল একটি আয়োজন, যেখানে মার্টিন লুথার কিং তাঁর স্বপ্নের কথা বলেছিলেন। সে স্বপ্ন ছিল সাম্যের, ঐক্যের ও শোষণমুক্ত সমাজের।

ক্লিন্টন বি সিলিকে চমকে দিতে হয়তো তাঁর দেখা ৬০ বছর আগের বরিশালের বিভিন্ন প্রতিষ্ঠানের ছবি দেখানো হয়, সঙ্গে জুড়ে দেওয়া হয় হালের ঝকঝকে চাকচিক্যভরা বরিশালের ছবি। কয়েক যুগ আগের-পরের ছবি দেখে বোঝা গেল, জীবনানন্দের রূপসী বাংলার তথা বরিশালের অবকাঠামোয় ব্যাপক পরিবর্তন হয়ে গেছে। বরিশালের সঙ্গে অঙ্গাঙ্গিভাবে জড়িত যে বাহন, সেই স্টিমারের সিঁটির শব্দও বাজানো হলো।
