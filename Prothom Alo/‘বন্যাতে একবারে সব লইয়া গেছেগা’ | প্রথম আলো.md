আশ্রয়কেন্দ্রের কয়েকজন অস্থায়ী বাসিন্দা লিপির কথায় সমর্থন জানিয়ে বলেন, ‘বন্যাত ই ব্যাঠিরই (এই নারীর) বেশি খতি (ক্ষতি) অইছে। ব্যাঠির ঘরটাত ঠিকছে না।’ তাঁরা বলেন, লিপির বসতভিটায় কোমরসমান পানি উঠেছে।

পানি কমলে আশ্রয়কেন্দ্র থেকে বেরিয়ে কোথায় উঠবেন, তা ভেবেই যেন লিপির চোখের পানি ফুরাচ্ছে না। দুশ্চিন্তা আর হতাশায় টানা চার দিন বিলাপ করে কেঁদেছেন তিনি। দিনমজুর স্বামীর সংসারে নতুন করে ঘর তোলার সামর্থ্য নেই তাঁর।

ঘোপালের এই আশ্রয়কেন্দ্র সিলেট সিটি করপোরেশনের টুকের বাজারসংলগ্ন এলাকায় অবস্থিত। চার দিন আগে এর দোতলায় দুটি কক্ষে কান্দিরগাও ও ঘোপাল গ্রামের ১৮টি পরিবার আশ্রয় নিয়েছিল। এর মধ্যে গত বৃহস্পতি ও শুক্রবার সিলেটের আকাশে ঝলমলে রোদের দেখা মেলে। এতে নদ-নদীর পানি কমায় আটটি পরিবার নিজেদের বসতভিটায় গিয়ে ওঠে। কিন্তু বাকি ১০ পরিবারের সদস্যদের সে সুযোগ হয়নি। তাঁদের সবার বসতভিটা সুরমা নদীর কাছাকাছি এলাকায়। নদীতে পানি একটু বাড়লেই তাঁদের বসতভিটা ও খেতখামার পানিতে ভেসে যায়।
