রাজধানীর মহাখালী বাস টার্মিনালে দুটি বাসের মধ্যে চাপা পড়ে হাদিউল ইসলাম (৬১) নামের এক পরিবহনশ্রমিক নিহত হয়েছেন। আজ শনিবার সকাল ছয়টার দিকে এ দুর্ঘটনা ঘটে।

প্রথম আলোকে এ তথ্য জানান তেজগাঁও শিল্পাঞ্চল থানার ভারপ্রাপ্ত কর্মকর্তা (ওসি) এ বি এম মশিউর রহমান।

ওসি মশিউর রহমান প্রথম আলোকে বলেন, হাদিউল সৌখিন পরিবহনের বুকিং মাস্টার হিসেবে কাজ করতেন। আজ সকালে দুটি বাসের মাঝখানে দাঁড়িয়ে ছিলেন তিনি। হঠাৎ করে সৌখিন পরিবহনের একটি বাস সামনে এগিয়ে যায়। এ সময় দুই বাসের মধ্যে চাপা পড়ে ঘটনাস্থলেই মারা যান হাদিউল। ময়নাতদন্তের জন্য তাঁর মরদেহ ঢাকা মেডিকেল কলেজের মর্গে রাখা হয়েছে।
