দোয়ারাবাজার উপজেলায় ১৭টি আশ্রয়কেন্দ্রে মানুষ আছে। এই উপজেলায় পাহাড়ি ঢলের তোড়ে শতাধিক বাড়িঘর ক্ষতিগ্রস্ত হয়েছে। ইউএনও নেহের নিগার বলেন, ‘আমরা মানুষের পাশে আছি। যেখানে যা দরকার, সেটি করার চেষ্টা করছি।’

এদিকে সুনামগঞ্জ শহরের কাছে সুরমা নদীর পানি অল্প কিছুটা কমলেও শহরের বেশির ভাগ এলাকাই বন্যাকবলিত। অনেক রাস্তাঘাট, ঘরবাড়িতে বন্যার পানি আছে। শহরের প্রায় সব শিক্ষাপ্রতিষ্ঠানেই বন্যার্ত মানুষেরা আশ্রয় নিয়েছে। বাড়িঘরে পানি প্রবেশ করায় মানুষ চরম দুর্ভোগে আছে। আজ সকালেও মানুষের ঘরবাড়ি, সরকারি-বেসরকারি প্রতিষ্ঠান, ব্যবসাপ্রতিষ্ঠান, শিক্ষাপ্রতিষ্ঠানে বন্যার পানি দেখা যায়। শহরের ষোলঘর, নবীনগর, বড়পাড়া, মল্লিকপুর, ওয়েজখালী, ফিরোজপুর, উকিলপাড়া, মুক্তারপাড়া, হাজীপাড়া, আরপিননগর, পশ্চিমবাজার, নতুনপাড়া, কালীপুর সময়বায় সুপার মার্কেট, মধ্যবাজার, পশ্চিমবাজার এলাকায়ও বন্যার পানি আছে। এসব এলাকায় অনেক দোকানপাট, ব্যবসাপ্রতিষ্ঠানে পানি প্রবেশ করেছে।

ষোলঘর এলাকার বাসিন্দা রুবেল পাল বলেন, সকালে বৃষ্টি শুরু হওয়ায় আবার পানি বাড়ছে। মানুষ কষ্টে আছে।
