মোদি আরও বলেন, ‘কংগ্রেস যখন ক্ষমতায় ছিল, তখন তারা বলেছিল, সম্পদের ওপর মুসলমানদের অগ্রাধিকার রয়েছে। তারা তোমাদের সব সম্পদ একত্র করবে এবং যাদের বেশি সন্তানসন্ততি, তাদের মধ্যে বণ্টন করে দেবে। তারা অনুপ্রবেশকারীদের মধ্যে বিতরণ করবে।’ মোদি বলেন, ‘আপনারা কি মনে করেন, আপনাদের কষ্টার্জিত অর্থ অনুপ্রবেশকারীদের দেওয়া উচিত? আপনারা কি এটা মেনে নেবেন?’

এতে অবাক হওয়ার কিছু নেই যে মুসলমানরা তাঁর বিভেদমূলক রাজনীতি পরিহার করেছে। অন্যদিকে মোদির সহযোগীরা ও তাঁর হিন্দুত্ববাদী দল মুসলমানদের দূরে রাখার জন্য যথাসাধ্য চেষ্টা করেছে। তারা সম্ভবত এটি আরও পছন্দ করত, যদি কোনোভাবে মুসলমানদের ভারতীয় ভোটাধিকার থেকে দূরে রাখা হতো। কিন্তু তারা পারেনি, যে কারণে মুসলমানরা কংগ্রেস বা অন্যান্য ছোট রাজনৈতিক দলে যোগ দিয়ে ২৪টি সংসদীয় আসনে জয়লাভ করতে সক্ষম হয়েছিল।

ভারতের মোট ৫৪৩টি সংসদীয় আসনের মধ্যে ২৪টি ছিটেফোঁটা আসন (৫% এরও কম) মুসলমানরা পেয়েছে, যেখানে ভারতের প্রায় ২০ কোটি মুসলমান রয়েছে। কিন্তু তারপরও এটা একটা প্রমাণ যে সুযোগ পেলে মুসলমানরা কিছুটা রাজনৈতিক শক্তির পরিচয় দিতে পারে। আর একেই ভয় করছে নরেন্দ্র মোদি ও তাঁর হিন্দু জাতীয়তাবাদী দল। মোদি বা তাঁর দল কেউই বহু ধর্মীয়, সর্বজনীন, ধর্মনিরপেক্ষ ভারত চায় না। তারা এমন একটি ভারত চায়, যেখানে একক ধর্ম তার কট্টর হিন্দুত্বের সঙ্গে একটি নতুন ধর্মতন্ত্র প্রতিষ্ঠা করবে, পৌরাণিক রামরাজ্য ও মহাভারতের দিনগুলোয় ফিরে গিয়ে একটি রাষ্ট্র প্রতিষ্ঠার আহ্বান জানাবে। অন্তত বিজেপি ও মোদির প্রচারযুদ্ধ ও কার্যকলাপ দেখে তা-ই মনে হচ্ছে।
