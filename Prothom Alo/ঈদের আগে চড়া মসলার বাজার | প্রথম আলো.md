অন্যদিকে বড় আকারের এলাচির দাম আরেকটু বেশি। খুচরা বাজারে প্রতি কেজি তা সর্বোচ্চ ৪ হাজার ২০০ টাকায় বিক্রি হচ্ছে। বাংলাদেশ পাইকারি গরমমসলা ব্যবসায়ী সমিতির সভাপতি মো. এনায়েত উল্লাহ প্রথম আলোকে বলেন, ভারত ও গুয়াতেমালায় এলাচির উৎপাদন কম হওয়ায় দেশ দুটিতে পণ্যটির দাম বেড়েছে। এ ছাড়া ডলারের মূল্যবৃদ্ধির প্রভাবও দেশের বাজারে এলাচির মূল্যবৃদ্ধির পেছনে কাজ করছে।

কোরবানির সময় দারুচিনির চাহিদাও বেশ বাড়ে। বর্তমানে বাজারে দারুচিনির কেজি ৫৬০ থেকে ৬০০ টাকা। এক মাস আগেও যা কেজিতে ৫০ টাকা কম ছিল। আর গত বছর কোরবানির আগে দারুচিনি বিক্রি হয়েছিল ৪৬০-৫২০ টাকা কেজি দরে।

অন্যান্য মসলা পণ্যের মধ্যে বর্তমানে প্রতি কেজি লবঙ্গ বিক্রি হচ্ছে ১ হাজার ৭৬০ টাকা থেকে ২ হাজার টাকায়। গত কোরবানির আগে এর দাম কেজিপ্রতি ২০০-৪০০ টাকা কম ছিল। ধনিয়ার কেজি এখন ২৪০ থেকে ৩৬০ টাকা। বছরখানেক আগে যা ছিল ১৩০-১৬০ টাকা। প্রতি কেজি তেজপাতা বিক্রি হচ্ছে ২০০-৩০০ টাকা। এক মাসে এই পণ্যের দাম ৫০ টাকার বেশি বেড়েছে। গত বছর এ সময় তেজপাতার দাম ছিল ১২০-১৫০ টাকা। এ ছাড়া জয়ত্রী ৪ হাজার টাকা, জয়ফল দেড় হাজার টাকা, কাজুবাদাম ১ হাজার ২০০ থেকে ১ হাজার ৪০০ টাকা ও কাঠবাদাম ১ হাজার থেকে ১ হাজার ২০০ টাকা কেজি দরে বিক্রি হচ্ছে। এক মাসের ব্যবধানে এই পণ্যগুলোর দাম বেড়েছে।

তবে গত কোরবানির আগের তুলনায় দাম খানিকটা কম দেখা গেছে জিরার ক্ষেত্রে। বাজারে এখন প্রতি কেজি জিরা বিক্রি হচ্ছে ৭০০-৮৮০ টাকায়। টিসিবির হিসাবে, গত বছর কোরবানির আগে প্রতি কেজি জিরা ৯৫০ থেকে ১ হাজার টাকায় বিক্রি হয়েছে। তবে এক মাস আগের তুলনায় অবশ্য জিরার দাম বেড়েছে। বিক্রেতারা জানিয়েছেন, এক মাসে আগে জিরার দাম বর্তমানের তুলনায় কেজিতে ৩০-৫০ টাকা কম ছিল।
