রাজুর নানা আবদুল খালেক হাওলাদার প্রথম আলোকে বলেন, ‘আমার বাড়িতে ঈদে আনন্দের বন্যা বওয়ার কথা ছিল। সব ছেলেমেয়ে তাঁদের সন্তানদের নিয়ে বাড়িতে আসতে ছিল। সবাই মিলে কোরবানি করার কথা ছিল। কিন্তু আমাদের প্রিয় নানাভাই এভাবে মারা যাবে, আমরা বুঝতে পারি নাই।’

পুলিশ ও স্বজনসূত্রে জানা যায়, ছয়গাঁও ইউনিয়নের আইজারা গ্রামের আবদুল খালেক হাওলাদারের মেয়ে ময়না বেগমের বিয়ে হয় চাঁদপুরের মতলব এলাকার লোকমান চৌধুরীর সঙ্গে। এই দম্পতির দুই ছেলে ও এক মেয়ে। সন্তানদের নিয়ে এই দম্পতি গাজীপুরের টঙ্গী এলাকায় বসবাস করেন। সেখানে লোকমান চৌধুরী ব্যবসা করেন। তাঁর ছোট ছেলে রাজু চৌধুরী সেখানে একটি মাদ্রাসায় পড়ালেখা করত। গতকাল বিকেলে রাজু নানাবাড়ির পুকুরে গোসল করতে নামে। সাঁতার না জানার কারণে সে পুকুরের পানিতে তলিয়ে যায়। পরে স্বজনেরা তাকে উদ্ধার করে উপজেলা স্বাস্থ্য কমপ্লেক্সে নিয়ে যান। সেখানে চিকিৎসক তাকে মৃত ঘোষণা করেন। খবর পেয়ে রাজুর বাবা লোকমান ও মা ময়না বেগম ভেদরগঞ্জের আইজারা গ্রামে ছুটে আসেন। ছেলের নিথর দেহ দেখে কান্নায় ভেঙে পড়েন তাঁরা।
