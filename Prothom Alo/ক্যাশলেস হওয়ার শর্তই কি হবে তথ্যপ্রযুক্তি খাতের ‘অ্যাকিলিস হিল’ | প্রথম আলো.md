অন্যদিকে ব্যবসায়িক কার্যক্রম ক্যাশলেস করার জন্য যে ব্যবসাবান্ধব পরিবেশ প্রয়োজন, সেটি কি ব্যবসাপ্রতিষ্ঠানগুলোকে দেওয়া যাচ্ছে? কার্ডে লেনদেন করলে, মার্চেন্ট অ্যাকাউন্ট থেকে লেনদেন করলে, ক্যাশ আউট করলে যদি উল্লেখযোগ্য হারে কমিশন দিতে হয়, লেনদেন নিষ্পত্তি হতে যদি একাধিক দিন দেরি হয়, তাহলে মনস্তাত্ত্বিক কারণেই ক্যাশলেস লেনদেনে মানুষ উৎসাহিত হবে না।

নগদ টাকার লেনদেনের ক্ষেত্রে মানুষকে কখনো শুনতে হয় না যে আজ শুক্রবার, ছুটির দিন, আজ লেনদেন বন্ধ। ইলেকট্রনিক ফান্ড ট্রান্সফারের ক্ষেত্রে সেটি যদি শুনতে হয়, মানুষ তো নগদ লেনদেনে যাবেই। যৌক্তিক আর প্রযুক্তিগত যত কারণই থাকুক না কেন, মানুষ তাৎক্ষণিক লেনদেনে অভ্যস্ত, যেটি সারা দেশে মোবাইল ফিন্যান্সিয়াল পরিষেবা জনপ্রিয় হওয়ারও অন্যতম কারণ। অতএব গোটা দেশের ক্যাশলেসবান্ধব অবকাঠামো ও পরিবেশ সৃষ্টি না করে সেটি শুধু তথ্যপ্রযুক্তি খাতের মানুষদের ওপর চাপিয়ে দিলে হবে না।
