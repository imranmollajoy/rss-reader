প্রোটেম স্পিকারের দায়িত্ব সাধারণত লোকসভার সবচেয়ে অভিজ্ঞ সংসদ সদস্যকে দেওয়া হয়। সেদিক থেকে মনে করা হয়েছিল, এবার এই দায়িত্ব পাবেন কংগ্রেসের আটবারের সংসদ সদস্য কে সুরেশ। কিন্তু তাঁর পরিবর্তে সাতবারের সংসদ সদস্য ভর্তৃহরিকে এই দায়িত্ব দেওয়ায় শুরু হয় বিতর্ক। কংগ্রেসের অভিযোগ ছিল যে দলিত বলে সুরেশকে প্রোটেম স্পিকার করা হয়নি। সংসদবিষয়ক মন্ত্রী কিরেন রিজিজু এ নিয়ে যুক্তি দেন, সুরেশ টানা আটবারের সংসদ সদস্য নন। মাঝখানে দুবছর তিনি ভোটে হেরেছিলেন। কিন্তু ভর্তৃহরি টানা সাত বছর ধরে সংসদ সদস্য পদে রয়েছেন। প্রোটেম স্পিকারের ইস্যুকে হাতিয়ার করে বিরোধী শিবির লোকসভার অধিবেশনের প্রথম দিন থেকেই সংঘাতের পথে যেতে পারে।

তবে ডেকান হেরাল্ডের প্রতিবেদনে বলা হচ্ছে, লোকসভার প্রথম অধিবেশনে কোনো বড় ধরনের ব্যাঘাত ঘটবে না। রাষ্ট্রপতি লোকসভা ও রাজ্যসভার সংসদ সদস্যের যৌথ সভায় ভাষণ দেওয়ার পর এ নিয়ে আলোচনা হবে। বিরোধী নেতারা বলছেন, প্রথম অধিবেশনেই প্রশ্নপত্র ফাঁস নিয়ে সরকারের সমালোচনা করতে তাঁরা কোমর বেঁধে নামছেন।
