সরেজমিনে দেখা গেছে, আপিস মাঠ এলাকার বুড়িগঙ্গার তীর ঘেঁষে আলু সংরক্ষণাগার (কোল্ডস্টোরেজ) রয়েছে। ওই সংরক্ষণাগার থেকে চর খেজুরবাগ হয়ে তেলঘাট পর্যন্ত শুভাঢ্যা খাল ও নদীর জায়গায় এসব ডকইয়ার্ড গড়ে তোলা হয়েছে। নদীসীমার মধ্যে এতগুলো ডকইয়ার্ড গড়ে ওঠার কারণে আপিস মাঠ এলাকা থেকে তেলঘাট পর্যন্ত বুড়িগঙ্গার প্রশস্ততা কমে গেছে। পোড়া তেলে নদীর পানি দূষিত হচ্ছে।

বরিশাল-৩ আসনের সংসদ সদস্য গোলাম কিবরিয়ার দাবি, তাঁর ডকইয়ার্ড দুটি ব্যক্তিমালিকানাধীন জমিতে গড়ে উঠেছে। কিন্তু বিআইডব্লিউটিএর পরিচালক (অতিরিক্ত দায়িত্ব) এ কে এম আরিফ উদ্দিন *প্রথম আলো*কে বলেন, শুভাঢ্যার ডকইয়ার্ডগুলো অবৈধভাবে গড়ে উঠেছে। ব্যক্তিমালিকানাধীন জমি হলেও সেখানে পরিবেশদূষণকারী স্থাপনা নির্মাণ করা যায় না। দেখতে হবে সেই স্থাপনার কারণে নদী ও পরিবেশদূষণ হচ্ছে কি না। বুড়িগঙ্গার তীর ঘেঁষে গড়ে ওঠা ২৭টি ডকইয়ার্ডের বর্জ্য, আবর্জনা ও পোড়া তেল নদীতেই পড়ছে।

২০২০ সালের সেপ্টেম্বরে বিআইডব্লিউটিএর সঙ্গে এক বৈঠকে নৌপরিবহন প্রতিমন্ত্রী খালিদ মাহমুদ চৌধুরী কেরানীগঞ্জ থেকে সব ডকইয়ার্ড সরিয়ে নেওয়ার উদ্যোগের জন্য নির্দেশনা দিয়েছিলেন। সাড়ে তিন বছরেও সেই নির্দেশনা বাস্তবায়িত না হওয়া দুর্ভাগ্যজনক।
