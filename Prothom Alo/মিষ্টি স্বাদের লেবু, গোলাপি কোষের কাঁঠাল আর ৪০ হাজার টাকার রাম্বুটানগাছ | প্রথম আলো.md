লেবু টক, সে তো সবারই জানা। তবে মিষ্টি স্বাদের লেবুও পাওয়া যাচ্ছে বৃক্ষমেলায়। সঙ্গে আছে গোলাপি রঙের কোষের কাঁঠালসহ হরেক রকমের দেশি–বিদেশি ফল, ফুল, ঔষধি, বনজ গাছপালার বিপুল বৈচিত্র্যময় সমাবেশ।

রাজধানীর শেরেবাংলা নগরের পুরোনো বাণিজ্য মেলার মাঠে ৫ জুন থেকে বন বিভাগের আয়োজনে শুরু হয়েছে জাতীয় বৃক্ষমেলা। চলবে আগামী ১৩ জুলাই পর্যন্ত। প্রতিবছর বর্ষায় বন বিভাগ জাতীয় পর্যায়ে বৃক্ষরোপণ অভিযানের অংশ হিসেবে দেশজুড়ে বৃক্ষমেলার আয়োজন করে থাকে। ঢাকায় জাতীয় মেলার আয়োজনের মধ্য দিয়ে সূচনা হয় সারা দেশের মেলার। পরে পর্যায়ক্রমে সারা দেশের বিভাগ, জেলা, এমনকি অনেক উপজেলা পর্যায়েও বৃক্ষমেলা হয়ে থাকে।

রোববার মেলা ঘুরে দেখা গেল, স্টলগুলোর ভেতরে এবং সামনের খোলা জায়গায় সারিবদ্ধভাবে সাজিয়ে রাখা হয়েছে ছোট চারা থেকে ফল–ফুলে ভরা হরেক রকমের গাছ। এখন ফলেরই মৌসুম। বিশেষ করে আম ধরা গাছগুলো আমবাগানের আবহ সৃষ্টি করেছে। বড় টবে লাগানো কাঁঠাল, জাম, লটকন, লেবু, জামরুল, করমচার মতো দেশি জাতের ফল ধরা গাছ রয়েছে মেলায়। পাশাপাশি রয়েছে বিদেশি পার্সিমন, লঙ্কান, রাম্বুটান, পিচসহ নানা জাতের বড় গাছ ও চারা।
