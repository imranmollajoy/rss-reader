ঈদের কত দিন আগে থেকে বকশিশ চাওয়া শুরু হয় এবং কত দিন পর্যন্ত তা চলে, এ বিষয়ে জানতে চাইলে রিকশাচালক ও সিএনজিচালকেরা জানান, সাধারণত ঈদের এক সপ্তাহ বা পাঁচ দিন আগে থেকে শুরু হয়। যখন মূলত মানুষ ঢাকা ছাড়া শুরু করে। আর তা চলে গণপরিবহনব্যবস্থা স্বাভাবিক নিয়মে চলা শুরু হওয়া পর্যন্ত।

ঈদুল আজহায় মাংস নিয়ে শহরের এক জায়গা থেকে আরেক জায়গায় যেতে রিকশা ও সিএনজিচালিত অটোরিকশার ওপর যাঁদের ভরসা করতে হয়, তাঁরা কিছুটা বিপাকেই পড়েন। অনেকেই মাংসসহ যাত্রী তুলতে চান না বা ভাড়া বেশি দিতে হয়।

এ ব্যাপারে রিকশাচালক ও সিএনজিচালকদের কথা হচ্ছে, অনেক যাত্রীর মাংসের প্যাকেট থেকে রক্ত, মাংস পড়ে রিকশা বা সিএনজির ভেতর অপরিচ্ছন্ন হয়ে যায়। অন্য যাত্রী তোলার আগে ভালো করে পরিষ্কার করতে হয় তাঁদের।

খায়রুল আলম নামের একজন সিএনজিচালক ১০ বছর ধরে রাজধানী ঢাকায় এই পেশায় আছেন। এর মধ্যে চার থেকে পাঁচটি ঈদে ঢাকায় থেকেছেন। ঈদে বকশিশ চাওয়া প্রসঙ্গে বলেন, বাড়তি আয়ের তো কোনো সুযোগ থাকে না। এই সময়েই বাড়তি কিছু পয়সা আসে। তবে তিনি দাবি করেন, যে বকশিশ তাঁরা চান, তা খুব বেশি নয়। তবে এটাও বলেন, মানুষের হাতে আগের মতো টাকা নেই। তাই বকশিশ আর আগের মতো তাঁরাও পান না।
