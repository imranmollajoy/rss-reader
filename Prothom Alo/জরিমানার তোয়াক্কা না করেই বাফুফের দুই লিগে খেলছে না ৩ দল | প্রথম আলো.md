তবে অনূর্ধ্ব–১৬ লিগে না খেলার একাধিক কারণ বলছেন নোফেলের প্রতিষ্ঠাতা সাধারণ সম্পাদক সাখাওয়াত হোসেন ভূঁইয়া। তাঁর কথা, ‘এবার অনেক কষ্ট করে বিসিএলে অবনমন ঠেকিয়ে দলটা টিকিয়ে রেখেছি। কিন্তু এখন আর্থিক অনটনে অনূর্ধ্ব–১৬ দল গড়া যায়নি। দল গড়লেও খেলোয়াড়দের রাখার জায়গা নেই। তারপরও লিগ নয়, এই আয়োজনটাকে টুর্নামেন্ট আকারে করতে বাফুফেকে অনুরোধ করেছিলাম। তাতে সময় কম লাগত, খরচও কম হতো। কিন্তু বাফুফে সেটা করেনি।’

কিন্তু বাস্তবতা হচ্ছে, পাঁচ দলের অনূর্ধ্ব–১৬ সিঙ্গেল লিগ হওয়ায় প্রতি দলের ম্যাচ হবে মাত্র চারটি করে। অনেকটা টুর্নামেন্টের মতোই। তারপরও অনূর্ধ্ব ১৬ লিগে না খেলে ২০ লাখ টাকা জরিমানার সামনে নোফেলের মতো ছোট ক্লাবও পড়ে গেল। আর্থিক অনটনের কথা বলছেন, কিন্তু কোথা থেকে দেবেন এত টাকা জরিমানা? এই প্রশ্ন করলে নোফেলের সাধারণ সম্পাদকের অসহায় উত্তর, ‘জানি না কোথা থেকে দেব। না দিতে পারলে যেকোনো শাস্তি মানতে হবে। হয়তো ভবিষ্যতে বিসিএলেও আর খেলা হবে না আমাদের।’
