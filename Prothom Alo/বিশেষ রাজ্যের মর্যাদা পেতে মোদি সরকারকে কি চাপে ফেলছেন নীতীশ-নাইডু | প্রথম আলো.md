তেলেঙ্গানার মুখ্যমন্ত্রী চন্দ্রবাবু নাইডু অমরাবতীতে রাজ্যের নতুন রাজধানী গড়ে তুলতে সচেষ্ট হন; কিন্তু মোদি সরকার বিশেষ মর্যাদার দাবি পূরণ না করায় ২০১৮ সালে চন্দ্রবাবু নাইডু কেন্দ্রীয় সরকারকে সমর্থনের রাস্তা ছেড়ে চলে আসেন। এবার সেই বিজেপির সঙ্গে নতুন করে সখ্য স্থাপনের পর বিপুল ভোটে তাঁর দল জিতে এসেছে। তিনি ফের মুখ্যমন্ত্রী হয়েছেন। চন্দ্রবাবুর নির্বাচনী প্রচারে বিশেষ মর্যাদার দাবিটি ছিল অন্যতম।

নীতীশ ও চন্দ্রবাবুর দল তৃতীয় দফার মোদি সরকারের গুরুত্বপুর্ণ শরিক। দুই দলের সম্মিলিত সদস্যের সংখ্যা ২৮। সরকারের স্থিতিশীলতার জন্য যা একান্তই জরুরি। নতুন করে বিশেষ মর্যাদার দাবি তোলায় মনে করা হচ্ছে, দুই দলই চাপের রাজনীতি শুরু করল।

এই চাপের কাছে নতি স্বীকার করা প্রধানমন্ত্রী নরেন্দ্র মোদির পক্ষে কঠিন। কারণ, তাঁরই আমলে চতুর্দশ অর্থ কমিশন বিশেষ মর্যাদার বিষয়টি খারিজ করে রাজ্যগুলোর জন্য কেন্দ্রীয় রাজস্ব বণ্টনের পরিমাণ ৩২ শতাংশ থেকে বাড়িয়ে ৪২ শতাংশ করে দিয়েছে। সেই সঙ্গে অর্থ কমিশন কেন্দ্রীয় সরকারকে জানিয়েছে, নতুন করে কোনো রাজ্যকে বিশেষ মর্যাদাদানের দাবি আমল না দিতে।
