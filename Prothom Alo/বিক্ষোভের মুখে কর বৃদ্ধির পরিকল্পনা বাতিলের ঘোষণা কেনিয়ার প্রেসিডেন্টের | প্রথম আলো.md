বিক্ষোভকারী তরুণদের সঙ্গে আলোচনায় বসবেন জানিয়ে প্রেসিডেন্ট রুটো বলেন, ‘আমি কেনিয়ার জনগণের কথা মনোযোগ দিয়ে শুনছি। আমি স্বীকার করছি, তাঁরা জোর দিয়ে বলছেন আর্থিক বিল ২০২৪ নিয়ে তাঁদের করার কিছু নেই। এ কারণে বিলটিতে আমি স্বাক্ষর করব না। পরবর্তী সময়ে এটি প্রত্যাহার করা হবে।’

রাষ্ট্রীয় অর্থায়নে পরিচালিত কেনিয়ার জাতীয় মানবাধিকার কমিশনের (কেএনএইচআরসি) তথ্যমতে, গতকালের বিক্ষোভে অন্তত ২২ জন নিহত হয়েছেন। এ দিন বিক্ষোভের নেতৃত্ব দিয়েছেন তরুণেরা। ২০২২ সালে রুটো প্রেসিডেন্ট নির্বাচিত হওয়ার পর কেনিয়ায় এটাই সবচেয়ে বড় বিক্ষোভ।

কর বৃদ্ধির পরিকল্পনার বিরুদ্ধে দেশব্যাপী বিক্ষোভ সত্ত্বেও গতকাল কেনিয়ার পার্লামেন্টে কর বৃদ্ধি-সংক্রান্ত বিলটি পাস হয়। এ অবস্থায় কিছু বিক্ষোভকারী পার্লামেন্টে ঢুকে ভাঙচুর চালান এবং পার্লামেন্ট ভবনের একাংশে আগুন ধরিয়ে দেন। এ সময় আইনসভার কর্তৃত্বের প্রতীক ‘গদাটি’ চুরি হয়ে যায়।
