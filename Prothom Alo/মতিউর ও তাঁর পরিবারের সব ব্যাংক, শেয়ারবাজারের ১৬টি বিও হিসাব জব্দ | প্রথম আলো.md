ছাগল-কাণ্ডে দেশজুড়ে আলোচিত জাতীয় রাজস্ব বোর্ডের (এনবিআর) সদ্য সাবেক সদস্য মতিউর রহমান ও তাঁর পরিবারের সদস্যদের নামে থাকা ব্যাংক হিসাব, মুঠোফোনে আর্থিক সেবার (এমএফএস) হিসাব ও শেয়ারবাজারের বেনিফিশিয়ারি ওনার্স (বিও) হিসাব জব্দের নির্দেশ দেওয়া হয়েছে। পাশাপাশি এই কর্মকর্তার বেতন-ভাতা, গৃহসম্পত্তি, ব্যবসার তথ্য চেয়ে এনবিআরের কাছে চিঠি দিয়েছে দুর্নীতি দমন কমিশন (দুদক)।

আর্থিক গোয়েন্দা সংস্থা বাংলাদেশ ফাইন্যান্সিয়াল ইন্টেলিজেন্স ইউনিটের (বিএফআইইউ) নির্দেশের পর মতিউর রহমান, তাঁর দুই স্ত্রী ও পাঁচ সন্তানের ব্যাংক হিসাব, এমএফএস হিসাব ও বিও হিসাবে পরবর্তী নির্দেশ না দেওয়া পর্যন্ত আর কোনো লেনদেন করা যাবে না। এসব হিসাব থেকে কেউ অর্থ তুলতে পারবেন না।

হিসাব জব্দের পাশাপাশি ওই আটজনের ব্যাংক, এমএফএস ও বিও হিসাবের যাবতীয় তথ্যও চেয়ে পাঠিয়েছে বিএফআইইউ। আগামী পাঁচ কার্যদিবসের মধ্যে তাঁদের ব্যাংক হিসাব খোলার ফরম, কেওয়াইসি (গ্রাহক সম্পর্কিত তথ্য) ও লেনদেন বিবরণী জমা দেওয়ার নির্দেশ দেওয়া হয়েছে। একটি ব্যাংক এ চিঠি পাওয়ার বিষয়টি প্রথম আলোকে নিশ্চিত করেছে।
