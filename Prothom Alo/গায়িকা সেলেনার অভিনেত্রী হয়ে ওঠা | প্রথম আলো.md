শিশুশিল্পী হিসেবে শুরু, এরপর গায়িকা হিসেবে পরিচিতি, এখন আবার অভিনেত্রী হিসেবে গুরুত্বপূর্ণ পুরস্কার জয়—কোন পরিচয়টি বেশি উপভোগ করেন তিনি? চলতি বছর ‘স্মার্টলেস’ পডকাস্টে দেওয়া এক সাক্ষাৎকারে সেলেনা নিজেই ইঙ্গিত দিয়েছেন যে তাঁর গানের ক্যারিয়ার শেষের দিকে। সেলেনা বলেন, ‘গানের সঙ্গে আমার যাত্রাটা খুব উপভোগ্য ছিল। কনসার্টে কনসার্টে ঘোরাটাও ছিল দারুণ ব্যাপার। তবে এখন অভিনয় করে খুব আনন্দ হচ্ছে, আমি এটা চালিয়ে যেতে চাই। অভিনয় ক্যারিয়ারে থিতু হতে চাই।’ চলতি বছরই সেলেনার নতুন গানের অ্যালবাম আসতে পারে। এটিই যে তাঁর শেষ অ্যালবাম হতে পারে, সাক্ষাৎকারে এমন ইঙ্গিতও দিয়েছেন তিনি, ‘মনে হয়, আমার আর একটিমাত্র অ্যালবাম মুক্তি পাবে, এরপর সম্ভবত আমি অভিনয়কেই প্রাধান্য দেব।’

গান, অভিনয়, সঞ্চালনা, প্রসাধন ব্যবসা ছাড়াও সেলেনা মানসিক স্বাস্থ্য বিষয়ে সচেতনতা ছড়িয়ে দিতে কাজ করেন। নিজে অনেক দিন বিষণ্নতার সঙ্গে লড়াই করেছেন, যেতে হয়েছিল পুনর্বাসনকেন্দ্রেও; মানসিক স্বাস্থ্যের গুরুত্ব তিনি ভালোই বোঝেন।

**সূত্র:** **ভ্যারাইটি, পিপল ডটকম, এএফপি**
