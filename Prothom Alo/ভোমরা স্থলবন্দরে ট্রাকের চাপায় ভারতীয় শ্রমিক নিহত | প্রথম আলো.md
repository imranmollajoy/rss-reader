সাতক্ষীরার ভোমরা স্থলবন্দরে ট্রাকের চাপায় ভারতীয় এক শ্রমিক নিহত হয়েছেন। গতকাল বুধবার রাতে বন্দরের পাকিং ইয়ার্ডে এ ঘটনা ঘটে।

নিহত শ্রমিকের নাম শাহীন মণ্ডল (১৮)। তিনি ভারতের পশ্চিমবঙ্গের উত্তর ২৪ পরগনা জেলার বসিরহাট মহকুমার কলবাড়ী এলাকার হাবিবুল্লাহ মণ্ডলের ছেলে।

ভোমরা স্থলবন্দরে আমদানি করা পাথরভর্তি ভারতীয় ট্রাকের চালক হাবিবুল্লাহ মণ্ডল বলেন, তাঁর ছেলে শাহীন মণ্ডল ভারতীয় সিএএফ এজেন্ট (কার্গো) তিন কোনা সার্ভিস লাইনের একটি পাথরভর্তি ট্রাকের চালকের সহকারী হিসেবে গতকাল বুধবার রাত আটটার দিকে ভোমরা বন্দরে আসেন। তিনিও (হাবিবুল্লাহ মণ্ডল) অপর একটি ভারতীয় পাথরভর্তি ট্রাক চালিয়ে ভোমরা বন্দরে আসেন। এসে জানতে পারেন, পার্কিং ইয়ার্ডে রাত পৌনে ৯টার দিকে ট্রাক থেকে পাথর নামিয়ে পেছন দিক থেকে ট্রাকের ওঠার সময় পড়ে যান শাহীন মণ্ডল। এ সময় অপর একটি ভারতীয় ট্রাক (ডব্লিউবি-২৯ এ-১৫৯৩) তাঁকে চাপা দেয়। গুরুতর আহত অবস্থায় শাহীনকে উদ্ধার করে স্থানীয় লোকজন সাতক্ষীরা সদর হাসপাতালে নিয়ে গেলে রাত সোয়া ১টার দিকে কর্তব্যরত চিকিৎসক তাঁকে মৃত ঘোষণা করেন।
