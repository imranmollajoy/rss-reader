পিজিসিএল সূত্রে জানা যায়, ৭৬ কোটি টাকা ব্যয়ে সিরাজগঞ্জের সায়েদাবাদ এলাকায় ‘বিসিক শিল্পপার্ক-সিরাজগঞ্জ’ নির্মাণ করা হচ্ছে। এতে গ্যাস-সংযোগের জন্য পাইপলাইন নির্মাণ বাবদ ব্যয় হচ্ছে ২১ কোটি টাকা। ডন কনস্ট্রাকশন লিমিটেড নামের একটি ঠিকাদারি প্রতিষ্ঠান কাজটি করছে। ডিসেম্বর থেকে এর নির্মাণকাজ শুরু হয়েছে। এই কাজের জন্য লাইন পাইপ, ফিটিংস, কোটিং উপকরণসহ আনুষঙ্গিক সরঞ্জাম চীন থেকে আমদানি করা হয়েছে। 

গত মঙ্গলবার সরেজমিন দেখা যায়, সিরাজগঞ্জের সায়েদাবাদ এলাকায় চার লেনের রাস্তা ও রেললাইনের নিচ দিয়ে গ্যাস সঞ্চালনের লাইন স্থাপনের কাজ করছেন শ্রমিকেরা। এই লাইনের মাধ্যমে গ্যাস যাবে বিসিক শিল্পপার্কে। 

এই কাজের সরঞ্জাম কেনার ‘ফ্লোর ইন্সপেকশনে’ যাওয়ার অনুমতি পেয়েছেন জ্বালানি ও খনিজ সম্পদ মন্ত্রণালয়ের একজন ও পিজিসিএলের ৯ জন কর্মকর্তা। তাঁরা হচ্ছেন বিদ্যুৎ, জ্বালানি ও খনিজ সম্পদ মন্ত্রণালয়ের জ্বালানি ও খনিজ সম্পদ বিভাগের সিস্টেম অ্যানালিস্ট কবির উদ্দিন, পিজিসিএলের মহাব্যবস্থাপক মো. সাইদুল ইসলাম, শৈলজা নন্দা বসাক ও শাহিনুর আলম; উপমহাব্যবস্থাপক রফিকুল ইসলাম ও এইচ এম জুলফিকার; ব্যবস্থাপক আক্তারুজ্জামান খান ও অলি উদ্দিন, সহকারী ব্যবস্থাপক সৈকত মাহমুদ এবং সহকারী প্রকৌশলী কিশলয় মিত্রা। 
