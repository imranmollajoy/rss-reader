ইন্টার মায়ামির হয়ে এ মৌসুমে চোট পেয়েছিলেন, আর্জেন্টিনার হয়ে এই চোটের কারণেই কিছু প্রীতি ম্যাচ খেলতে পারেননি। কোপা আমেরিকার মধ্যে তাই মেসির একটু অস্বস্তিবোধ করাও দুশ্চিন্তার ভাঁজ ফেলতে পারে আর্জেন্টিনার টিম ম্যানেজমেন্ট থেকে সমর্থকদের মধ্যে। টিওয়াইসি স্পোর্টস আপাতত তেমন দুশ্চিন্তার কিছু জানায়নি। শুধু জানিয়েছে, বুধবার (স্থানীয় সময়) তাঁর চোটের পরীক্ষা–নিরীক্ষা করা হবে। মেসি নিজেও আশা করছেন, আঘাতটা যেন বড় কিছু না হয়।

ম্যাচ শেষে মিক্সড জোনে মেসি বলেছেন, ‘একটু তো ভাবনা হচ্ছেই, তবে খেলাটা শেষ করতে পেরেছি। আশা করছি, (আঘাত) বড় কিছু যেন না হয়। জায়গাটা শক্ত হয়ে আসছিল। অস্বস্তির কারণে ঠিকমতো দৌড়াতে পারছিলাম না। দেখা যাক কী হয়।’ মেসি আরও জানিয়েছেন, এই ম্যাচের আগে শারীরিকভাবেও তিনি খুব একটা সুস্থ ছিলেন না, ‘কয়েক দিন ধরেই গলাব্যথা, জ্বরও আছে। আজ এ কারণেই সম্ভবত একটু (ম্যাচে) ভুগেছি।’
