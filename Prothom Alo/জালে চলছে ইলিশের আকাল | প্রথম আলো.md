গত শুক্রবার সকালে উপজেলার আমিরাবাদ, ষাটনল, এখলাশপুর ও ছটাকি এলাকার জেলেপাড়ায় দেখা যায়, জেলে পরিবারে ঈদের আমেজ নেই। মলিনমুখে এখানে-ওখানে সময় কাটাচ্ছেন জেলেরা। কেউ কেউ মাছ ধরার ট্রলারে অবসর সময় কাটাচ্ছেন। জাল মেরামতও করছেন কেউ কেউ। ঈদ ঘনিয়ে এলেও এসব পরিবারে নেই আনন্দ। ঘরে জ্বলছে না চুলা। খেয়ে না খেয়ে দিন কাটাচ্ছেন তাঁরা।

ষাটনল এলাকার জেলে আনোয়ার ও মো. ফজলুল (হজলা) বলেন, দেড় মাস ধরে প্রায় প্রতিদিন মেঘনায় ইঞ্জিনচালিত ট্রলার নিয়ে জাল ফেলছেন। কিন্তু জালে তেমন ইলিশ উঠছে না। সারা রাত জাল পেতে একেকজন গড়ে ৮ থেকে ১০টি করে ইলিশ পাচ্ছেন। এগুলো বিক্রি করে যে টাকা পান, তা দিয়ে ট্রলারের ডিজেল খরচই মেটে না। এর ওপর দাদনের টাকাও দিতে হয়।

আমিরাবাদ এলাকার জেলে কামাল হোসেন বলেন, ট্রলার নিয়ে প্রতি রাতে মেঘনায় ইলিশ ধরতে গেলে ট্রলারপ্রতি ডিজেল খরচ হয় প্রায় ২৫ লিটার। ২৫ লিটার ডিজেলের দাম প্রায় ২ হাজার ৮০০ টাকা। প্রতি রাতে যে ইলিশ পাচ্ছেন, সেগুলো বিক্রি করে পান ৩ থেকে সাড়ে ৩ হাজার টাকা। ওই টাকা থেকে দাদন ব্যবসায়ীদেরও দিতে হয়। দিতে হয় কিছু ইলিশও। সবকিছু মিলে তাঁর কিছুই থাকে না। কামাল হোসেন আরও বলেন, ‘সামনে ঈদ আইতাছে। হাতে টেয়াপইসা নাই। ঈদের কাপড়চোপর কিনুমতো দূরের কথা, ঈদের বাজারই করতে পারতাছি না। তিনবেলা পেডে খাওনই জোডে না। ঈদের বাজার করুম ক্যামনে। এবার আমাগো ঈদের আনন্দই মাটি।’
