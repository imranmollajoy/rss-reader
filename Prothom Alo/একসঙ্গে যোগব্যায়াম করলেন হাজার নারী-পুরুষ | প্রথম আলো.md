চট্টগ্রামে আজ শুক্রবার প্রায় এক হাজার নারী-পুরুষ একসঙ্গে যোগব্যায়ামে অংশ নিয়েছেন। ১০ম আন্তর্জাতিক যোগ দিবস উদ্‌যাপন উপলক্ষে নগরের টাইগারপাস এলাকার নেভি কনভেনশন সেন্টারে বিকেলে এই যোগব্যায়াম অনুষ্ঠিত হয়।

ভারতীয় সহকারী হাইকমিশন চট্টগ্রাম যোগ দিবস উদ্‌যাপন উপলক্ষে এই অনুষ্ঠানের আয়োজন করে। জনপ্রতিনিধি, বিচারক, পুলিশ, শিক্ষক, সরকারি কর্মকর্তা, ব্যবসায়ী, ছাত্রসহ বিভিন্ন শ্রেণি–পেশার নারী ও পুরুষ ঘণ্টাব্যাপী এই যোগব্যায়ামে অংশ নেন। শুরুতে স্বাগত বক্তব্য দেন চট্টগ্রামে নিযুক্ত ভারতীয় সহকারী হাইকমিশনার রাজীব রঞ্জন। 
