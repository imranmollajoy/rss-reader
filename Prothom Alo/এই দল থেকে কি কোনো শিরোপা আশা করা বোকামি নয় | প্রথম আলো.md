এ বছর আইপিএলে দুর্দান্ত পারফর্ম করতে থাকা মোস্তাফিজকে জিম্বাবুয়ের সঙ্গে খেলানোর জন্য দেশে নিয়ে আসা হয়। অথচ ইংল্যান্ড, অস্ট্রেলিয়া, দক্ষিণ আফ্রিকার মতো দলগুলোর খেলোয়াড়েরা বিশ্বের প্রায় সব কটি ফ্র্যাঞ্চাইজি লিগে অংশ নেন। এতে যেমন অভিজ্ঞতা বাড়ে, তেমনি তাঁরা বিভিন্ন কন্ডিশনে মানিয়ে নিতে পারেন।

আবার বড় দলগুলো ছোট দলগুলোর সঙ্গে বিকল্প খেলোয়াড়দের সুযোগ দিয়ে পাইপলাইন ঠিক রাখে আর আমরা! জিম্বাবুয়ের সঙ্গেও আমাদের মূল একাদশই যদি খেলে, বিকল্প খেলোয়াড় তৈরি হবে কীভাবে? আর তাই বলা যায়, আমাদের পাইপলাইনে ছিদ্র! বিকল্প খেলোয়াড় আমাদের হাতে গোনা। তাই পারফর্ম না করেও শান্ত টিকে যান, আবার দলের অধিনায়কও হন। লিটন চরম অধারাবাহিক হয়েও গা ছাড়া ভাব নিয়ে একের পর এক ম্যাচ খেলে যান। কারণ, তিনি জানেন পারফর্ম না করলেও তাঁর জায়গা স্কোয়াডে পাকা!

সবকিছু মিলে বলা যায়, ক্রিকেটে আমরা ক্রান্তিকাল পার করছি, শিগগিরই কোনো শিরোপার আশা করা আমাদের জন্য বোকামি। তবে সত্যিকারের পরিকল্পনা করে এগোতে পারলে সামনের দিনগুলোতে ভালো করা সম্ভব। কারণ, ভুলে গেলে চলবে না আমাদের একটা প্রজন্ম আছে, যারা বিশ্বকাপ জেতা স্কোয়াডের সদস্য। নতুনদের তৈরি করতে ঘরোয়া কোচদের আধুনিক প্রশিক্ষণের মাধ্যমে তৈরি করা উচিত। এ দলকে খেলার মধ্যে রাখা, নতুন কিছু মাঠ তৈরি করা কিংবা মাঠগুলোকে স্পোর্টিং উইকেট বানাতে হবে। কোচিং প্যানেলে বড় নামের পরিবর্তে কার্যকরী নাম যুক্ত করতে হবে। বিশেষ করে দলের মধ্যে সিনিয়র-জুনিয়র গ্রুপিং তৈরি করে, এমন কোনো কোচ রাখা যাবে না।
