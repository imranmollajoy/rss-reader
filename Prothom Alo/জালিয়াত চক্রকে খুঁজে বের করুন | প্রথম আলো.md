ঢাকা উত্তর সিটি করপোরেশনের দাবি, তাদের সার্ভারে অভিযুক্ত কারও নামে জন্মসনদ নেওয়া হয়নি। কিন্তু গত বছরের ফেব্রুয়ারিতে জন্মনিবন্ধনে জালিয়াতি করায় এক কর্মীকে চাকরিচ্যুত ও এক কর্মকর্তাকে সাময়িক বরখাস্ত করা হয়েছিল, তাঁদের কেন পুনর্বহাল করা হলো? তাঁরা কি নিজেদের নির্দোষ প্রমাণ করতে পেরেছেন?

আসলে নাগরিকদের সেবায় নিয়োজিত প্রতিষ্ঠানগুলোর একশ্রেণির কর্মকর্তা–কর্মচারী সুযোগ পেলেই নানা জালিয়াতি, অনিয়ম ও দুর্নীতির সঙ্গে জড়িয়ে পড়েন। তাঁদের কাছে জাতীয় স্বার্থের চেয়ে ব্যক্তিস্বার্থই বড় হয়ে যায়। একটি ভুয়া জন্মসনদ দিয়ে তাঁরা যে দেশ ও জাতির কত বড় ক্ষতি করছেন, সেটা বুঝিয়ে বলার প্রয়োজন পড়ে না। এর আগে সাবেক সেনাপ্রধান আজিজ আহমেদের দুই ভাই ভুয়া পরিচয়ে এনআইডি করিয়ে নিয়েছিলেন। যেসব স্থানীয় জনপ্রতিনিধি ও সংশ্লিষ্ট প্রতিষ্ঠানের কর্মীরা এ ধরনের জালিয়াতির সঙ্গে জড়িত, তাঁদের আইনের আওতায় আনা হোক।

ভুয়া জন্মসনদ দেখিয়ে যাতে কোনো বিদেশি নাগরিক এনআইডি বা পাসপোর্ট নিতে না পারেন, সে জন্য নির্বাচন কমিশন ও সিটি করপোরেশনসহ সংশ্লিষ্ট সবাইকে সজাগ থাকতে হবে। যাঁরা এসব অপকর্মের সঙ্গে জড়িত, তাঁদেরও আইনের আওতায় আনতে হবে। দু–চারজন দৃষ্টান্তমূলক শাস্তি পেলেই অন্যরা এই জাতীয় স্বার্থবিরোধী কাজ করতে সাহস পাবেন না।
