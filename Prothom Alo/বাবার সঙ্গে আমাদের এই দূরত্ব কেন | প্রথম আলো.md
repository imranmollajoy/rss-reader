কেন এমন হয়? সকাল থেকে রাত পর্যন্ত যে মানুষটা অক্লান্ত পরিশ্রম করেন, পরিবারের জন্য নিজেকে বিলিয়ে যান, নিজের জন্য কখনো ভাবেন না। মহানুভব বটবৃক্ষের মতো এই মানুষের সঙ্গেই কেন এ দূরত্ব?

ব্যক্তিগত পর্যবেক্ষণ থেকে উত্তর খোঁজার চেষ্টা করছি।

আমরা যাঁরা বাবার সঙ্গে দূরত্ব অনুভব করি, তাঁদের অধিকাংশেরই দূরত্বটা তৈরি হয় ছেলেবেলায়। আমাদের বড় হওয়ার অংশজুড়ে বাবা কঠিন মানুষ হিসেবে আমাদের কাছে ধরা দেন। তাঁর কাছ থেকে নানা বিষয় ছেলেবেলা থেকেই আমরা লুকিয়ে রাখতে শুরু করি। আরও সহজ করে বললে, বাবাকে ভয় পেতে শুরু করি। সে কারণেই কি রেজাল্ট খারাপ হলে বকবেন ভেবে অনেকেই মার্কশিটে বাবার স্বাক্ষর নকল করিনি?

আমাদের ঠিক পাশের বাড়িতে একটা ছেলে থাকত। আমার দুই ক্লাস ওপরে পড়ত সে। বাবার ভয়ে সব সময় জড়সড় হয়ে থাকত সে। কিছু বললেই বলত, বাবা বকবে? জোর করেও কখনো তাকে খেলতে নিয়ে যেতে পারিনি। আংকেল সত্যিই ভীষণ রাগী মানুষ ছিলেন। আমরা ছেলেটাকে খেলার জন্য ডাকতে গেলে আমাদের সঙ্গেও রাগী কণ্ঠে কথা বলতেন। এটা ব্যতিক্রম। আমাদের সবার বাবা এতটা কঠিন নন। তারপরও কোনো এক অজানা কারণে আমরা অনেকেই বাবাকে ভয় পাই। বাবার সঙ্গে একটা দূরত্ব অনুভব করি।

শুরুতে ‘দারুচিনি দ্বীপ’ চলচিত্রের দৃশ্যের বর্ণনায় মায়ের একটি জবাব পরে উল্লেখ করব বলেছিলাম। ‘আমি কোনো দিন উঁচু গলায় কথা বলি না, কাউকে ধমক দিই না। অথচ আমার ভয়ে সবাই অস্থির।’ এ কথার জবাবে মা বলেছিলেন, ‘ছেলেমেয়েরা তোমাকে সমীহ করে, ভয় পায় না।’ আমাদের বয়স বাড়ার সঙ্গে সঙ্গে ছেলেবেলার ভয়ের সঙ্গে অবচেতনের ভালোবাসা, কৃতজ্ঞতা মিশে একাকার হয়ে যায়। আমরা বাবাকে সমীহ করতে শুরু করি। ফলে বাকি সব ঠিক থাকলেও দূরত্ব হারায় না।

তা ছাড়া বাবার সঙ্গে আমাদের খুব বেশি সময় কাটানোর সুযোগও হয় না। আমাদের ছেলেবেলায় বাবা দায়িত্ব-কর্তব্য পালন, ক্যারিয়ার, কর্মজীবন নিয়ে ব্যস্ত থাকেন। আমরা বড় হলে বাবার সেই ব্যস্ততা যদিও কিছুটা কমে আসে। কিন্তু বিপরীতক্রমে আমরা ব্যস্ত হয়ে পড়ি। তাই আমাদের সম্পর্কটা আর সহজ হয়ে ওঠে না। এই যে বাবার সঙ্গে মনখুলে কথা বলতে না পারা, কিছু বলতে গিয়েও ইতস্তত করা, ছবি তুলতে লজ্জা বোধ করা, জড়িয়ে ধরতে বাধা অনুভব করা, এগুলো তার একটি কারণ হতে পারে।
