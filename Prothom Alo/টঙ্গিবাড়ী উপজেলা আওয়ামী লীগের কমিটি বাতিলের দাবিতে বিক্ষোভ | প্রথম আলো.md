মুন্সিগঞ্জের টঙ্গিবাড়ী উপজেলা আওয়ামী লীগের কমিটি বাতিল এবং নতুন কমিটির দাবিতে সড়ক অবরোধ, বিক্ষোভ মিছিল ও প্রতিবাদ সভা হয়েছে। আজ শনিবার দুপুরে উপজেলা মুক্তিযোদ্ধা কমপ্লেক্স এবং ভূমি কার্যালয়ের সামনে এসব কর্মসূচি পালন করেন আওয়ামী লীগ ও অঙ্গসংগঠনের সহশ্রাধিক নেতা-কর্মী।

কর্মসূচিতে নেতৃত্ব দেন গঠিত কমিটির সভাপতি হাফিজ আল আসাদ বারেক। সম্মেলনের মাধ্যমে নির্বাচিত সাধারণ সম্পাদক আহসান কবির হালদারকে বাদ দিয়ে গতকাল শুক্রবার জেলা আওয়ামী লীগের সভাপতি মো. মহিউদ্দিন ও শেখ লুৎফর রহমানের যৌথ স্বাক্ষরে ৭১ সদস্যের পূর্ণাঙ্গ কমিটি গঠন করা হয়।

আজ উপজেলা মুক্তিযোদ্ধা কমপ্লেক্সের সামনে নেতা-কর্মীরা জড়ো হন। সেখানে তাঁরা প্রায় এক ঘণ্টা অবস্থান নিয়ে প্রতিবাদ সভা করেন। সভায় গতকাল ঘোষিত কমিটিকে অবাঞ্ছিত ঘোষণা করে নতুন কমিটির দাবিতে বক্তব্য দেন উপজেলা আওয়ামী লীগ সভাপতি হাফিজ আল আসাদ বারেক, উপজেলা ভাইস চেয়ারম্যান নাহিদ খান, উপজেলা মহিলা ভাইস চেয়ারম্যান এমিলি পারভীন, জেলা পরিষদ সদস্য আতিকুর রহমান শিল্পী, কামারখাড়া ইউপি চেয়ারম্যান লুৎফর রহমান, উপজেলা যুবলীগ সভাপতি চঞ্চল প্রমুখ।
