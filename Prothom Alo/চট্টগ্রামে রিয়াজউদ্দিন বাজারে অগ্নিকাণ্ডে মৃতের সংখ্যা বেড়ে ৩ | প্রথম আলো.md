চট্টগ্রামের রিয়াজউদ্দিন বাজারে গতকাল বৃহস্পতিবার গভীর রাতে লাগা আগুনে মৃতের সংখ্যা বেড়ে তিনে দাঁড়িয়েছে। এ ঘটনায় আহত দুই নারী চট্টগ্রাম মেডিকেল কলেজ হাসপাতালে ভর্তি রয়েছেন। মৃত তিনজনের মধ্যে দুজনের পরিচয় নিশ্চিত করেছে পুলিশ।

যে দুই মৃত ব্যক্তির পরিচয় জানা গেছে, তাঁরা হলেন সাতকানিয়া উপজেলার বাসিন্দা মো. রিদুয়ান (৪৫) ও মো. শাহেদ (১৮)। মৃত অপরজনের পরিচয় জানার চেষ্টা চলছে। চট্টগ্রাম মেডিকেল কলেজ পুলিশ ফাঁড়ির ইনচার্জ উপপরিদর্শক নুরুল আলম বিষয়টি নিশ্চিত করেছেন।
