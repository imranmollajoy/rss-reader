প্যাড পরে শুরু থেকেই প্রস্তুত হয়ে ছিলেন তাওহিদ হৃদয়। তবে ব্যাটিংয়ে এলেন ৪ উইকেট পড়ার পর, মানে ৬ নম্বরে। ততক্ষণে সেমিফাইনালের লক্ষ্য অনেকটাই হাতের নাগাল থেকে বেরিয়ে যাচ্ছে। দ্রুত রান তুলতে হবে, এমন কৌশলের দিনেও হৃদয়ের আগে ব্যাটিংয়ে এসেছেন নাজমুল হোসেন, সাকিব আল হাসান, সৌম্য সরকার। কেন? আসলে টিপিক্যাল ডানহাতি-বাঁহাতি সমন্বয় ধরে রাখার চিন্তা থেকে।

শুরুতে তানজিদের জায়গায় লিটন আউট হলে বোধ হয় হৃদয়ই আগে আসতেন। শুধু ডানহাতি-বাঁহাতি সমন্বয় ধরে রাখার জন্য ছন্দে থাকা একমাত্র ব্যাটসম্যানকে এত দেরিতে উইকেট এনে কি ভুল করেনি বাংলাদেশ? হৃদয় উইকেট এসেই কিন্তু তাঁর মতো চালিয়ে খেলার চেষ্টা করেছেন। জীবন পেয়েছেন, ব্যাট চালানো থামাননি। জানিয়ে রাখতে হচ্ছে, সর্বশেষ বিপিএলে তিন নম্বরে খেলেই প্রায় ১৫০ স্ট্রাইক রেটে ৪০০ এর বেশি রান করেছিলেন হৃদয়।

স্পিনারদের বিপক্ষে হৃদয় এসে শেষে ব্যাট চালাবেন, এমন ভাবনাও যদি দলের থেকে থাকত, তাহলেও শুরুতে পেসারদের আক্রমণ করলে হৃদয়ের সামনেই স্পিনারদের নিয়ে আসতে বাধ্য হতেন রশিদ। কারণ, রশিদদের সমীকরণ ৭৩ বলের নয়, ১২০ বলের ছিল। সেমিফাইনালে যেতে হলে তাদের জিততেই হতো। এত কম রানের লক্ষ্য দিয়ে জয় পেতে হলে লাগত উইকেট। আসলে যেকোনো বিচারেই ৭৩ বলে ১১৬ রানের সমীকরণে হৃদয়ের আগে নাজমুল ও সাকিবের উইকেটে যাওয়া দৃষ্টিকটুই লাগে।
