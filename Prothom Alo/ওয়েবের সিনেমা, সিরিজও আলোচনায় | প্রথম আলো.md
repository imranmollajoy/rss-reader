সিরিজটির গল্প গোয়েন্দা কর্মকর্তা গোলাম মামুনকে ঘিরে। তাঁর বিরুদ্ধে নিজের অফিসের সহকর্মী ও তাঁর স্ত্রীকে হত্যার অভিযোগ ওঠে! বলা যায়, পুরো বিভাগই তাঁর বিপক্ষে? একা গোলাম মামুন কি পারবেন নিজের বিরুদ্ধে ওঠা সব অভিযোগ খণ্ডন করতে? এমন গল্প নিয়ে নির্মিত সিরিজটিতে নামভূমিকায় অভিনয় করেছেন জিয়াউল ফারুক অপূর্ব। ‘বুকের মধ্যে আগুন’-এর গোলাম মামুন চরিত্রেও তাঁকে দেখা গিয়েছিল।

সিরিজটির প্রশংসা করে পশ্চিমবঙ্গের ইউটিউবার অরিত্র ব্যানার্জি নিজের চ্যানেল ‘অরিত্রস জ্ঞান’-এ বলেন, ‘চেনা সফল ফর্মুলা নিয়ে নির্মিত হলেও সিরিজটি বেশ ভালো। অ্যাকশন, অভিনয়, টুইস্ট মিলিয়ে বেশ উপভোগ্য সিরিজ।’  
তবে এই সমালোচক মনে করেন, এ ধরনের সিরিজে প্রধান চরিত্রের ব্যক্তিগত জীবনের দ্বন্দ্ব পর্দায় হাজির করলে দর্শক এর সঙ্গে আরও একাত্ম বোধ করেন। সেটা করলে সিরিজটি আরও জমে উঠত।

সিরিজটিতে গোয়েন্দা পুলিশের চরিত্রে অভিনয় করেছেন ছোট পর্দার নিয়মিত মুখ সাবিলা নূর। ভিন্ন লুকে তাঁকে দেখে চমকে গেছেন অনেক দর্শক। অন্তর্জালে ‘গোলাম মামুন’-এ সাবিলার অভিনয়ও প্রশংসিত হয়েছে। সিরিজের আরেক চমক ছিলেন শার্লিন ফারজানা। পর্দায় স্বল্প উপস্থিতি হলেও বিরতির পর তাঁকে পর্দায় দেখে প্রশংসা করেছেন অনেক দর্শক। অপূর্ব, সাবিলা, শার্লিন ছাড়াও এতে অভিনয় করেছেন ইমতিয়াজ বর্ষণ, সৈয়দ নাজমুস সাকিব, রাশেদ মামুন অপু প্রমুখ।
