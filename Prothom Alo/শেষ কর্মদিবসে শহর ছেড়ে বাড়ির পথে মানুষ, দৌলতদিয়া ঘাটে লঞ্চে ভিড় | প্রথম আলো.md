ঢাকার একটি বেসরকারি বিশ্ববিদ্যালয়ের শিক্ষার্থী নুরুজ্জামান যাচ্ছিলেন ঝিনাইদহের শৈলকুপায় গ্রামের বাড়িতে। তিনি বলেন, ‘এখন পর্যন্ত আমরা অনেকটা স্বস্তির সঙ্গে এ পর্যন্ত আসতে পেরেছি। আমার মনে হয়, পদ্মা সেতুর প্রভাব এই ঘাটেও পড়েছে। যে কারণে দুই বছর আগে যেমন ভিড় থাকত, এখন তেমনটা নেই।’

বিআইডব্লিউটিএর ট্রাফিক বিভাগের পরিদর্শক মো. জাকির হোসেন বলেন, ঈদে যাত্রীরা যাতে নির্বিঘ্নে বাড়িতে ফিরতে পারেন, এ জন্য দৌলতদিয়া-পাটুরিয়া নৌপথে ছোট-বড় মিলে ২০টি লঞ্চ চালু রয়েছে। গতকাল সকাল থেকে যাত্রীদের চাপ বেড়েছে। ঈদের ছুটিতে এখনই মানুষজন শহর ছেড়ে গ্রামের বাড়িতে ফিরতে শুরু করেছে।
