  
৮ জুন কর্ণাটকের চিত্রদুর্গার বাড়ি থেকে তুলে এনে রেণুকাকে নৃশংসভাবে হত্যা করে লাশ নালায় ফেলে খুনিরা। সিনেমার কাহিনিকেও হার মানানো এই হত্যা মামলার তদন্ত করতে গিয়ে অভিনেতা দর্শনের নাম আসে।

১২ জুন অভিনেতা দর্শনকে গ্রেপ্তার করে বেঙ্গালুরু পুলিশ। তাঁকে গ্রেপ্তারের খবর প্রকাশ্যে আসার পর রীতিমতো হইচই পড়ে যায়।

বেঙ্গালুরু সিটি পুলিশ কমিশনার বি দয়ানন্দের ভাষ্যে, ‘রেণুকাকে খুব নৃশংস ও বর্বরভাবে খুন করা হয়েছে।’

**ভক্তকে কেন খুন করতে গেলেন**

অভিনেতা দর্শন কেন ভক্তকে খুন করতে গেলেন? ঘুরেফিরে এই প্রশ্নই সামনে আসছে। পুলিশের ধারণা, দর্শনের কথিক প্রেমিকা, কন্নড় অভিনেত্রী পবিত্র গৌড়াকে ইনস্টাগ্রামে আপত্তিকর বার্তা পাঠিয়েছেন রেণুকা। এ কারণে ক্ষুব্ধ হয়ে তাঁকে খুনের পরিকল্পনা করেন দর্শন।
