ফারজানা ইয়াসমিন নামের এক পর্যটক বলেন, নিজস্ব গাড়ি থাকায় গতকাল সকালে শ্রীমঙ্গল ঘুরতে বের হয়েছিলেন। কিন্তু টানা বৃষ্টির কারণে গাড়ি থেকে নামতে পারেননি। এক ঘণ্টার মতো গাড়ি নিয়ে ঘুরে আবার রিসোর্টে ফিরতে হয়েছে। এমন বৃষ্টি জানলে আসতেন না।

শ্রীমঙ্গলে চারদিকে সবুজের সমারোহে সজ্জিত সারি সারি চা-বাগানের নয়নাভিরাম দৃশ্য মুগ্ধ করে পর্যটকদের। চা-বাগান ছাড়াও বাংলাদেশ চা গবেষণা ইনস্টিটিউট (বিটিআরআই), টি মিউজিয়াম, বাংলাদেশ বন্য প্রাণী সেবা ফাউন্ডেশন, হাইল হাওর, মৎস্য অভয়াশ্রম বাইক্কা বিল, নীলকণ্ঠ সাত রঙের চা কেবিন, বধ্যভূমি-৭১, চা-কন্যা ভাস্কর্যসহ নানা স্থান ঘুরে দেখেন দেশি-বিদেশি পর্যটকেরা। শহর থেকে একটু দূরে লাল পাহাড়, শঙ্কর টিলা, গরম টিলা, ভাড়াউড়া লেক, নৃতাত্ত্বিক জনগোষ্ঠী পল্লি, সুদৃশ্য জান্নাতুল ফেরদৌস মসজিদ ও হরিণছড়া গলফ মাঠ ঘুরে আনন্দ উপভোগ করেন তাঁরা। শ্রীমঙ্গলের পাশের কমলগঞ্জ উপজেলার লাউয়াছড়া জাতীয় উদ্যান, মাধবপুর লেক, পদ্মা লেক পর্যটকদের আকর্ষণ করে। প্রকৃতির টানে তাই পর্যটকেরা ছুটে আসেন এই চায়ের রাজ্যে। তবে এবার শ্রীমঙ্গল ঘুরতে এলেও এসব স্থানের বেশির ভাগ যেতে পারছেন না পর্যটকেরা।
