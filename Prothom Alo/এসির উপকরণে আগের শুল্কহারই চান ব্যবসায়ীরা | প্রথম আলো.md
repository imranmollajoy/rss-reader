আগামী ২০২৪-২৫ অর্থবছরের বাজেটে কেন্দ্রীয় শীতাতাপনিয়ন্ত্রণ ব্যবস্থার উপকরণে শুল্ক অনেকটা বাড়ানোর প্রস্তাব করা হয়েছে। শুল্ক বৃদ্ধির প্রস্তাবটি কার্যকর হলে ব্যয় বাড়বে এবং এই খাতের বিকাশ ব্যাহত হবে; সার্বিকভাবে দেশে বিদ্যুতের অপচয় বাড়বে এবং ভোক্তাদের ওপর খরচের চাপ তৈরি হবে। সেই সঙ্গে এই খাতের শিল্প হয়ে ওঠার সম্ভাবনাও বিনষ্ট হবে। সে জন্য আগের শুল্কহার বজায় রাখা দরকার।

বাংলাদেশ রেফ্রিজারেশন অ্যান্ড এয়ারকন্ডিশনিং মার্চেন্টস অ্যাসোসিয়েশন (ব্রামা) গতকাল বুধবার বাজেট-পরবর্তী সংবাদ সম্মেলনে এসব কথা বলেছে। রাজধানীর পুরানা পল্টনের ফার্স হোটেলে আয়োজিত এ সংবাদ সম্মেলনে ব্রামার মোহাম্মদ আসাদুজ্জামান, সহসভাপতি মো. আকরাম হোসেন, পরিচালক মোহাম্মদ আবুল হোসেন, উপদেষ্টা এম এ সাঈদ প্রমুখ উপস্থিত ছিলেন। 

সংবাদ সম্মেলনে ব্রামার সভাপতি মোহাম্মদ আসাদুজ্জামান বলেন, আগামী ২০২৪-২৫ অর্থবছরের বাজেটে কেন্দ্রীয় শীতাতপনিয়ন্ত্রণ (ভিআরভি/ভিআরএফ) ব্যবস্থায় শুল্কায়নের জন্য এইচএস কোড বদলানোর প্রস্তাব করা হয়েছে। এ ক্ষেত্রে শুল্কায়নের হার ১১ শতাংশ থেকে বাড়িয়ে ৬০ শতাংশে উন্নীত করার প্রস্তাব দেওয়া হয়েছে। অর্থাৎ এক বছরে শুল্কহার প্রায় ৪৯ শতাংশীয় পয়েন্ট বাড়ানো হয়েছে।
