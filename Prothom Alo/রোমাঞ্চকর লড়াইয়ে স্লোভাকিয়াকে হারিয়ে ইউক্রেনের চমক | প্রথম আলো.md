ইউরোতে জমে উঠেছে গ্রুপ ‘ই’–এর লড়াই। নিজেদের প্রথম ম্যাচে বেলজিয়ামকে হারিয়ে <a href="https://www.prothomalo.com/sports/football/839nf5ybee" target="_blank">চমক দেখানো স্লোভাকিয়া</a> আজ হেরে গেছে ইউক্রেনের কাছে। এর আগে নিজেদের প্রথম ম্যাচে ইউক্রেন হেরেছিল রোমানিয়ার কাছে। সেই হারের ধাক্কা সামলে ঘুরে দাঁড়িয়ে লড়াইয়ে ফিরেছে যুদ্ধবিধ্বস্ত দেশটি। স্লোভাকিয়ার বিপক্ষে শুরুতে ১–০ গোলে পিছিয়ে পড়া ইউক্রেন শেষ পর্যন্ত জিতছে ২–১ গোলে।

ডুসেলডর্ফে এ ম্যাচে ফেবারিট হিসেবেই খেলতে নেমেছিল স্লোভাকিয়া। ম্যাচ জিতলেই শেষ ষোলো নিশ্চিত হতো তাদের। অন্যদিকে ইউক্রেনের জন্য এ ম্যাচ ছিল টিকে থাকার। এ ম্যাচে হারলে ইউরোতে টিকে থাকার সম্ভাবনা প্রায়ই শেষ হয়ে যেত তাদের। এমন লড়াইয়ে শুরু থেকে চাপেও ছিল ইউক্রেন। স্লোভাকিয়ার আক্রমণের মুখে একরকম কোণঠাসা হয়েছিল তারা। ১০ মিনিটে দুবার এগিয়ে যাওয়ার সুযোগ আসে স্লোভাকিয়ার সামনে।
