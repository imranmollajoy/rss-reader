২০২০ সালের সেপ্টেম্বরে বিআইডব্লিউটিএর সঙ্গে এক বৈঠকে নৌপরিবহন প্রতিমন্ত্রী খালিদ মাহমুদ চৌধুরী কেরানীগঞ্জ থেকে সব ডকইয়ার্ড সরিয়ে নেওয়ার উদ্যোগের জন্য নির্দেশনা দিয়েছিলেন। তবে সাড়ে তিন বছর পরও এ বিষয়ে কোনো উদ্যোগ নেওয়া হয়নি।

কর্তৃপক্ষ ব্যবস্থা নিচ্ছে না কেন—এই প্রশ্নে বিআইডব্লিউটিএর কর্মকর্তারা বলছেন, ডকইয়ার্ডের মালিকেরা বলে থাকেন, কেরানীগঞ্জের এই এলাকা নৌযান তৈরির অন্যতম কেন্দ্র। ডকইয়ার্ডগুলো উচ্ছেদ করলে নৌযানের নির্মাণ ও মেরামতের ক্ষেত্রে বিরূপ প্রভাব পড়বে। তাই এগুলো অন্যত্র সরিয়ে নেওয়ার ব্যবস্থা না করা পর্যন্ত উচ্ছেদ করা হচ্ছে না।

জানা গেছে, ডকইয়ার্ডগুলো অন্যত্র সরিয়ে নেওয়ার জন্য সরকার একটি প্রকল্প নিচ্ছে। এ বিষয়ে বিআইডব্লিউটিএর চেয়ারম্যান কমোডর আরিফ আহমেদ মোস্তফা প্রথম আলোকে বলেন, সরকারের সিদ্ধান্ত হলো ডকইয়ার্ডগুলো অন্য জায়গায় নিয়ে যাওয়া হবে। পুনর্বাসন করে তাঁদের এখান থেকে উঠিয়ে দেওয়া হবে। তিনি বলেন, এখানে পিলার দেওয়ার কাজ শুরু হয়েছে ২০১২-১৪ সালের দিকে। কিন্তু এই স্থাপনাগুলো ছিল অনেক আগে থেকে।
