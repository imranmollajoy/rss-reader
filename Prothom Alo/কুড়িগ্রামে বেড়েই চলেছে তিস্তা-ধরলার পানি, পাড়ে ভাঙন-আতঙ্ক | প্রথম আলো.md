এদিকে ব্রহ্মপুত্র, ধরলা ও গঙ্গাধর নদে পানিবৃদ্ধির সঙ্গে সঙ্গে তীব্র ভাঙন দেখা দিয়েছে। গতকাল থেকে আজ সকাল পর্যন্ত রাজারহাট উপজেলার ছিনাই ইউনিয়নের কিং ছিনাই, জয়কুমার ও নামা জয়কুমার গ্রামের কমপক্ষে ১০টি পরিবার ধরলা নদীর ভাঙনের শিকার হয়ে বাঁধের সড়কে আশ্রয় নিয়েছে। ভাঙনের ঝুঁকিতে আছে জয়কুমার আশ্রয়ণ প্রকল্পসহ কিং ছিনাই গ্রামের প্রায় তিন শতাধিক পরিবার। একই উপজেলার বিদ্যানন্দ ইউনিয়নের কালীরহাট ঘাট এলাকায় তিস্তার ভাঙনে একটি সরকারি প্রাথমিক বিদ্যালয় ও বাজার ঝুঁকিতে আছে। গত এক সপ্তাহে ব্রহ্মপুত্র নদের ভাঙনে রৌমারী উপজেলার চর শৈলমারী এবং বন্দবেড় ইউনিয়নের ৫০টি বাড়ি ও প্রায় ৩০ একর ফসলি জমি ভেঙে গেছে। উলিপুর উপজেলার বেগমগঞ্জ ইউনিয়নের খুদিরকুঠি এলাকায় ব্রহ্মপুত্র নদের ভাঙনঝুঁকিতে আছে খুদিরকুঠি উচ্চবিদ্যালয় ও বাজার। চিলমারী উপজেলায় কাচকোল এলাকায় ব্রহ্মপুত্রের ভাঙনঝুঁকিতে আছে ডান তীর রক্ষা বাঁধ।

রৌমারী ফেরিঘাটের ইজারাদার মো. নাসির উদ্দিন খান বলেন, উজানের ঢল ও ভারী বৃষ্টির কারণে রৌমারী ফেরিঘাট এলাকায় ভাঙন দেখা দিয়েছে। জরুরিভাবে জিও ব্যাগ ফেলে ভাঙন রোধের চেষ্টা না করলে ঘাটটি নদীতে বিলীন হয়ে যাবে।

রাজারহাট উপজেলার ছিনাই ইউনিয়নের কিং ছিনাই এলাকার বাসিন্দা রাশিদুল হাসান বলেন, গতকাল থেকে ধরলা নদীর পানি বেড়ে ভাঙন দেখা দিয়েছে। এক দিনের ব্যবধানে ধরলাপাড়ের প্রায় ১৫টি বাড়ি ভেঙে গেছে। এ ছাড়া নামা জয়কুমার, জয়কুমার ও কিং ছিনাই গ্রামের তিন শতাধিক পরিবার, বন্যা আশ্রয়ণ প্রকল্পের ভবনসহ প্রাথমিক বিদ্যালয় ভাঙনের ঝুঁকিতে আছে। ভাঙন রোধে এখন পর্যন্ত কোনো কার্যকর পদক্ষেপ নেওয়া হয়নি।
