সংবাদ সম্মেলনে অ্যামটবের মহাসচিব মোহাম্মদ জুলফিকার, রবি আজিয়াটার চিফ করপোরেট অ্যান্ড রেগুলেটরি অফিসার সাহেদ আলম, বাংলালিংকের চিফ করপোরেট অ্যান্ড রেগুলেটরি অ্যাফেয়ার্স কর্মকর্তা তাইমুর রহমান ও গ্রামীণফোনের চিফ করপোরেট অ্যাফেয়ার্স কর্মকর্তা হ্যান্স মার্টিন হেনরিক্সন উপস্থিত ছিলেন।

রবির করপোরেট অ্যান্ড রেগুলেটরি বিভাগের প্রধান সাহেদ আলম বলেন, গত দুই বছরে দেশে মূল্যস্ফীতি ও ডলারের মূল্যবৃদ্ধিতে টেলিযোগাযোগ খাতে ব্যবসার খরচ বেড়েছে। অন্যদিকে টানা ছয় প্রান্তিকে মোবাইল অপারেটরগুলোর আয় কমেছে। এসবের প্রত্যক্ষ প্রভাব পড়ছে সাধারণ ভোক্তাদের ওপর। এমন পরিস্থিতিতে আগামী ২০২৪-২৫ অর্থবছরের বাজেট ও অর্থবিলে এমন কিছু সিদ্ধান্ত নেওয়া হয়েছে, যেগুলো দেশের সাধারণ মানুষের ওপর অর্থনৈতিক চাপ আরও বাড়াবে।

অনুষ্ঠানে জানানো হয়, অর্থবিলের মাধ্যমে ভোক্তা পর্যায়ে আরও ৫ শতাংশ কর আরোপ করে ৩০ শতাংশ করা হয়েছে। শেয়ারবাজারে তালিকাভুক্ত টেলিকম কোম্পানির ক্ষেত্রে করপোরেট করহার ৫ শতাংশ বাড়িয়ে ৪৫ শতাংশ করা হয়েছে। এ ছাড়া ভয়েস ও ডেটা সেবায় ৫ শতাংশ সম্পূরক শুল্ক বৃদ্ধি এবং সিম সংযোগের ওপর বাড়তি ১০০ টাকা মূল্য সংযোজন কর (মূসক) আরোপ করা হয়েছে।
