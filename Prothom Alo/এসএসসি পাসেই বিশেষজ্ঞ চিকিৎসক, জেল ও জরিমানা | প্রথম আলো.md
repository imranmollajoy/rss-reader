দুবার ফেল করে তৃতীয়বারে টেনেটুনে এসএসসি পাস। তবু নামীদামি ডিগ্রি ব্যবহার করে বিশেষজ্ঞ চিকিৎসক হিসেবে প্রায় চার বছর ধরে অসংখ্য রোগীকে সেবা দিয়েছেন তিনি। অবশেষে ম্যাজিস্ট্রেটের কাছে ধরা পড়েন ওই ভুয়া চিকিৎসক। ভ্রাম্যমাণ আদালতের মাধ্যমে তাঁকে ১০ দিনের বিনাশ্রম কারাদণ্ড দেওয়া হয়েছে।

কুষ্টিয়ার কুমারখালী উপজেলা স্বাস্থ্য কমপ্লেক্স সড়কের রতন ডেন্টাল কেয়ার সেন্টারে বৃহস্পতিবার সন্ধ্যা পৌনে সাতটায় অভিযোগের ভিত্তিতে অভিযান চালিয়েছে উপজেলা প্রশাসন। অভিযানে অভিযোগের সত্যতা পাওয়ায় ভুয়া চিকিৎসককে ভোক্তা অধিকার সংরক্ষণ আইনে ২০ হাজার টাকা জরিমানা ও ১০ দিনের বিনাশ্রম কারাদণ্ড দিয়েছেন ভ্রাম্যমাণ আদালত।
