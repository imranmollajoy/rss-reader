খুলনার বটিয়াঘাটা এলাকার মিরাজ হোসেন মোটরসাইকেলে করে বাড়িতে যাচ্ছিলেন। তাঁকেও দুই ঘণ্টার বেশি সময় টোল প্লাজায় অপেক্ষা করতে হয়েছে। মিরাজ হোসেন প্রথম আলোকে বলেন, ‘পরিবারের সঙ্গে ঈদ করতে বাড়ি যাচ্ছি। মাওয়া এসে টোল প্লাজার দীর্ঘ যানজটে পড়ি। টোল আদায়ে ধীরগতির জন্য দীর্ঘ সময় গরমে কষ্ট করতে হয়েছে। সকাল সাড়ে ১০টায় শ্রীনগরের দোগাছি এলাকায় আসি। দুপুর সাড়ে ১২টায় সেতু পাড়ি দিই।’

দুপুরের পর যানজট কমতে থাকলেও বেলা তিনটার দিকে মাওয়া টোল প্লাজা থেকে এক্সপ্রেসওয়ের দোগাছি পর্যন্ত দেড় কিলোমিটার এলাকায় যানজট আছে বলে জানিয়েছেন মাওয়া ট্রাফিক পুলিশের পরিদর্শক জিয়াউল হায়দার।

জিয়াউল হায়দার প্রথম আলোকে বলেন, টোল প্লাজার ওজন স্কেলের ট্রাক লেনে গতকাল রাত থেকে কিছু ট্রাক আটকে ছিল। এ জন্য যানজট তৈরি হয়েছিল। যানজট কমতে শুরু করেছে। তবে মহাসড়কে গাড়ির চাপ আছে।
