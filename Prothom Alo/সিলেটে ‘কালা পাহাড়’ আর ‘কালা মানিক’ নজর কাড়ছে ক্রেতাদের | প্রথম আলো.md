সোয়াব মিয়া বলেন, তাঁর এলাকায় প্রায় এক মাস আগে গবাদিপশুর প্রদর্শনী হয়েছিল। সেখানে কালা মানিক প্রথম স্থান অধিকার করেছে। প্রায় চার বছর বয়সের কালা মানিকের দাম তিনি পাঁচ লাখ টাকা চাচ্ছিলেন। তবে সাড়ে চার লাখ টাকা পেলে তিনি বিক্রি করতে পারেন।

গতবারও পশুর হাটে কালা মানিককে তুলেছিলেন উল্লেখ করে সোয়াব মিয়া বলেন, সেখানে আড়াই লাখ টাকা দাম হাঁকানো হয়েছিল। তবে তিনি সে সময় বিক্রি করেননি। এবার গরুটির দাম আরও বেশি পাবেন বলে আশা করছেন। গরু বিক্রি করে আরও একটি গরু কিনে তিনি লালন–পালন করতে চান।

কাজির বাজার পশুর হাটের ব্যবস্থাপক শাহাদত হোসেন বলেন, বৃষ্টির কারণে বৃহস্পতিবার হাটে বেচাকেনা কিছুটা কম। তবে হাটে পর্যাপ্ত পরিমাণ গরু, মহিষ ও ছাগল রয়েছে। এ ছাড়া বৃহস্পতিবার শেষ কর্মদিবস হওয়ায় শুক্রবার থেকে ক্রেতাদের উপস্থিতি বাড়বে বলে আশা করছেন।
