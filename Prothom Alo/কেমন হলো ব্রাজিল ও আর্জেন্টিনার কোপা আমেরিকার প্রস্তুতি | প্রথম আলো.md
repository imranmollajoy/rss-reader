বিশ্বকাপে নিজেদের প্রথম ম্যাচে হেরে শুরু করলেও, পরের ম্যাচগুলোতে ঘুরে দাঁড়ায় দারুণভাবে। ৩৬ বছর পর পুনরুদ্ধার করে বিশ্বকাপ শিরোপাও। বিশ্বকাপ-পরবর্তী সময়ে প্রীতি ম্যাচ এবং বিশ্বকাপ বাছাইয়েও আর্জেন্টিনা ছিল অনবদ্য এক দল। বিশ্বকাপ বাছাইয়ে ঐতিহাসিক মারাকানায় গিয়ে ব্রাজিলকে হারিয়ে আসে তারা। পাশাপাশি বিশ্বকাপজয়ী তারকাদের সঙ্গে দলটিকে সমৃদ্ধ করেছে একঝাঁক তরুণ তুর্কিও। এ সময়ের মধ্যে একমাত্র হারটি তারা দেখেছে উরুগুয়ের বিপক্ষে। তবে আগে বা পরের পারফরম্যান্স খতিয়ে দেখলে, এই হার ছিল শুধুই ব্যক্তিক্রম একটি দৃষ্টান্ত। আলেহান্দ্রো গারনাচো–ভ্যালেন্টিন কার্বোনিরা এরই মধ্যে নিজেদের প্রমাণ করতে শুরু করেছেন। যখন যে সুযোগ পাচ্ছেন, প্রমাণ করছেন নিজেকে।

আর্জেন্টিনার জন্য যে বিষয়টা সবচেয়ে বেশি ইতিবাচক ছিল, তা হলো সাফল্য ক্ষুধা ধরে রাখা। বিশ্বকাপ জয়কে অনেক সমর্থক চূড়ান্ত প্রাপ্তি ধরে নিলেও, আর্জেন্টিনা দলের মধ্যে কখনোই সেই মনোভাব দেখা যায়নি। প্রীতি ম্যাচ হোক কিংবা প্রতিযোগিতামূলক লড়াই, নিজেদের সেরাটা উজাড় করে দিয়েই খেলেছে তারা। সাফল্য তাই এখন পর্যন্ত ক্লান্তি হয়ে লিওনেল মেসিদের ঘাড়ে চেপে বসেনি। সেই ক্লান্ত হয়ে না পড়াই আর্জেন্টিনাকে স্বপ্ন দেখাচ্ছে আরেকটি কোপা আমেরিকার শিরোপা জেতার আর দলের এই অনুপ্রেরণার বাতিঘর হয়ে আছেন মেসি।
