সড়কটি নির্মাণের অন্যতম উদ্যোক্তা মোশারফ হোসেন। তাঁর সঙ্গে রয়েছেন স্থানীয় বাসিন্দা দিদারুল আলম, আবু তাহের, জাহাঙ্গীর আলম প্রমুখ। মোশারফ হোসেন বলেন, ‘একটি সড়কের জন্য দীর্ঘ বছর ধরে এলাকার লোকজন দুর্ভোগ পোহাচ্ছেন। বছর দুয়েক আগে সড়ক নির্মাণের পরিকল্পনা করি। সবাই মিলে সভা করি। গত ১৩ এপ্রিল সড়ক নির্মাণের কাজ শুরু হয়েছে। প্রায় এক কিলোমিটার নির্মাণকাজ শেষ হয়েছে। এখন কাজ বন্ধ। বাকি কাজ ঈদের পর শেষ করা হবে।

মোশারফ হোসেন আরও বলেন, রাস্তাটি তৈরিতে ৪০ জন জমি দান করেছেন। কেউ শ্রম দিচ্ছেন; কেউ টাকা দিচ্ছেন। দেওড়া গ্রামের ৬০ জন সামর্থ্য অনুযায়ী টাকা দিয়েছেন, যার পরিমাণ সাড়ে চার লাখ টাকা। এখন মাটি ফেলে কাঁচা সড়ক তৈরি করা হচ্ছে। প্রশাসন বা অন্য কোনো জায়গা থেকে অর্থ বরাদ্দ পেলে সড়কটি পাকা করা সম্ভব হবে। সড়কের দুই পাশে গাছের চারা লাগানোর পরিকল্পনা রয়েছে।  
