চাকরির সব স্তরেই বৈষম্য আছে, কিন্তু পুলিশ বিভাগের বৈষম্য অনেক বেশি। ফলে নিচের স্তরের সদস্যদের একটা বড় অংশ মানসিক চাপে থাকে। প্রাপ্য ছুটি না পাওয়াও পুলিশ সদস্যদের একটা বড় সমস্যা। ঢাকার পুলিশ কনস্টেবলদের অধিকাংশই ব্যারাকে থাকেন এবং তাঁদের থাকা-খাওয়ার পরিবেশ অত্যন্ত খারাপ।

২০২০ সালে পুলিশ বাহিনীর সংস্কারের উদ্দেশ্যে যে গবেষণা করা হয়েছিল, তাতে নিচের স্তরের পুলিশ সদস্যদের সমস্যাগুলো উঠে আসে। ওই গবেষণার সুপারিশে তাঁদের স্বাস্থ্যসম্মত থাকা-খাওয়ার ব্যবস্থা, কর্মঘণ্টা নির্ধারণ ও ওভারটাইম ভাতা প্রদান, বার্ষিক ছুটি বাড়ানো, শহীদ পুলিশ সদস্যদের পরিবারের জন্য আজীবন রেশন-ব্যবস্থা চালু, রোগতত্ত্ব ইউনিট তৈরি, চিকিৎসাব্যবস্থার আধুনিকায়ন, শারীরিক ও মানসিক সুস্থতা নিশ্চিত করার কথা বলা হয়েছিল। এ ছাড়া ২৪ ঘণ্টায় তিন শিফটে ৮ ঘণ্টা কর্মঘণ্টা নির্দিষ্ট করা, স্বাস্থ্যসেবা নিশ্চিত করতে ছুটি, বিনোদন, খেলাধুলার সময় নির্দিষ্ট করার কথাও ছিল সুপারিশে। গত চার বছরেও এসব সুপারিশ বাস্তবায়িত না হওয়া প্রমাণ করে, নিচের স্তরের সহকর্মীদের সমস্যাকে ঊর্ধ্বতনেরা গুরুত্ব দেন না।

পুলিশে বছরে ২০ দিন সাধারণ (ক্যাজুয়াল লিভ) ও ৩৫ দিন অর্জিত ছুটি (আর্ন লিভ) রয়েছে। ১৫ দিনের ‘রেস্ট অ্যান্ড রিক্রিয়েশন লিভ’ রয়েছে তিন বছর পরপর। পুলিশ সদস্যরা যাতে এই ছুটিগুলো ঠিকমতো পান, সেদিকে গুরুত্ব দিতে হবে।
