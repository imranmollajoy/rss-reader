জ্বালানি তেলের ট্রলারে বিস্ফোরণ থেকে আগুনের ঘটনায় ঘটনাস্থল পরিদর্শন করেছেন নারায়ণগঞ্জ সদর উপজেলা নির্বাহী কর্মকর্তা (ইউএনও) দেদারুল ইসলাম, ফতুল্লা মডেল থানার ভারপ্রাপ্ত কর্মকর্তা (ওসি) নূরে আযম।

ডিপো সূত্রে জানা গেছে, ট্রলারটিতে ৮৬ ড্রাম পেট্রল ও ৬৮ ড্রাম ডিজেল ছিল। আগুনে ট্রলারে থাকা জ্বালানি তেলের সব কটি ড্রাম পুড়ে গেছে। ট্রলারে করে জ্বালানি তেল নিয়ে ভোলার মনপুরা যাওয়ার কথা ছিল।

এ বিষয়ে নারায়ণগঞ্জ ফায়ার সার্ভিস স্টেশনের উপসহকারী পরিচালক ফখর উদ্দিন আহমেদ প্রথম আলোকে বলেন, ওই ট্রলারের এক অগ্নিদগ্ধ শ্রমিকের লাশ উদ্ধার করে নৌপুলিশের কাছে হস্তান্তর করা হয়েছে।ফায়ার সার্ভিসের ৫টি স্টেশনের ১০টি ইউনিট ঘটনাস্থলে গিয়ে দেড় ঘণ্টা চেষ্টা চালিয়ে আগুন নিয়ন্ত্রণে আনে। তিনি বলেন, আগুনে ট্রলারটি উত্তপ্ত হয়ে আছে। প্লাস্টিকের ড্রামগুলো পুড়ে ফুলে গেছে। সেখানে আবার আগুন ধরছে। আগুনে নেভানো শেষে তল্লাশি চালানো হবে।

এ বিষয়ে ফতুল্লা মডেল থানার ভারপ্রাপ্ত কর্মকর্তা ওসি নূরে আযম প্রথম আলোকে বলেন, অগ্নিকাণ্ডে একজনের মৃত্যু হয়েছে। আর একজনকে দগ্ধ অবস্থায় ঢাকা মেডিকেল কলেজ হাসপাতালে পাঠানো হয়েছে।
