আহত ব্যক্তিদের মধ্যে সিলেটের রোহানুর রহমান (১৬) নামের এক কিশোরের চাচা আবদুল হামিদ বলেন, তাঁর ভাতিজা সকালে ঈদের নামাজ শেষে কোরবানি দেওয়া গরুর মাংস কাটছিল। এ সময় বৃদ্ধাঙ্গুলে আঘাত পায় সে। সঙ্গে সঙ্গে তাকে হাসপাতালে আনা হয়।

হবিগঞ্জের নবীগঞ্জের কদুপুরের বাসিন্দা ইমাম উদ্দিন (২৬) বলেন, সিলেট নগরের ভাতালীয়া এলাকায় কোরবানির মাংস কাটতে গিয়েছিলেন তিনি। অসাবধানতাবশত তাঁর হাতে দায়ের কোপ পড়ে যায়। পরে চিকিৎসার জন্য তিনি হাসপাতালে যান।

সিলেট এম এ জি ওসমানী মেডিকেল কলেজ হাসপাতালের ক্যাজুয়েলিটি বিভাগের ব্রাদার সুভদ্র দাশ বলেন, ওয়ার্ডটিতে সকাল থেকে বেলা তিনটার মধ্যে দা-ছুরির আঘাতে আহত ২৪ জন চিকিৎসা নিয়েছেন।
