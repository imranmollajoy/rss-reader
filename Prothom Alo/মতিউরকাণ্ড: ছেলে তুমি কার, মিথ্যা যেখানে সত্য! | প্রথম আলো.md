তিনি দিব্যি এসব বলে পার পেয়ে গিয়েছেন। কেউ এসব প্রশ্ন করেনি। নিজেকে তিনি ধার্মিক বলে বেড়াতেন; ঠিক যেমনটা নিজের ছেলে সম্পর্কে বলে বেড়িয়েছেন। তার এলাকায় গিয়ে দেখা গেছে, রীতিমতো প্রাসাদ বানিয়ে রেখেছেন। সাম্রাজ্য গড়ে তুলেছেন। এলাকার মসজিদ, মাদ্রাসায় দান করে রীতিমতো দানবীর বনে গিয়েছেন!

অথচ প্রথম আলোতে খবর বের হয়েছে, এলাকার মানুষ বলেছে মতিউর রহমানের বাবা এবং পরিবার খুব একটা সচ্ছল ছিল না। যে জমিজমা ছিল, তা দিয়ে খেয়েপরে মোটামুটি চলত।

তাহলে এত সম্পদ তিনি করলেন কী করে? কীভাবে তিনি দানবীর বনে গেলেন? কেন কেউ প্রশ্ন করল না?

কারণ, মিথ্যা বলে তিনি হয়তো তখনো পার পেয়ে গিয়েছেন। এ কারণে তিনি হয়তো ভেবেছিলেন নিজের ছেলেকে অস্বীকার করে মিথ্যা বলেও পার পেয়ে যাবেন! যে মানুষটা নিজের অপরাধ ঢাকতে নিজের ছেলেকে পর্যন্ত অস্বীকার করে, সেই মানুষটাই এত দিন নিজেকে ধার্মিক এবং নিজের ছেলেকেও ধার্মিক বলে বেড়িয়েছেন!

যে ছেলে লাখ টাকার ছাগল কিনেছে। কেনার পর তাকে যখন জিজ্ঞেস করা হয়েছে ছাগল সম্পর্কে। তিনি বলেছেন, ‘এই ছাগল আমার নসিবে ছিল। শুকরিয়া!’
