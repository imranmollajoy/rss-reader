তাঁর বয়সটাই এমন যে, কোনো টুর্নামেন্টে প্রথমবার খেলতে নামলেই সর্বকনিষ্ঠ খেলোয়াড় হওয়ার কীর্তি গড়েন। আজ ইউরোতে প্রথমবার খেলতে নেমেও লামিনে ইয়ামাল গড়লেন আরেক কীর্তি। ইউরোপ মহাদেশের শ্রেষ্ঠত্বের এই প্রতিযোগিতায় তিনিই এখন সর্বকনিষ্ঠ খেলোয়াড়।

শুধু কি তাই? গোলে সহায়তা করার দিক থেকেও ইয়ামাল এখন ইউরোর ইতিহাসে সবচেয়ে কম বয়সী ফুটবলার। তাঁর কাছ থেকে বল পেয়ে ক্রোয়েশিয়ার জাল কাঁপিয়ে দানি কারভাহাল আবার বনে গেছেন এই প্রতিযোগিতায় স্পেনের সবচেয়ে বেশি বয়সী গোলদাতা। রিয়াল মাদ্রিদের কারভাহাল আর বার্সেলোনার ইয়ামালের ‘যৌথ প্রযোজনায়’ কীর্তিগাথা গোলটির আগে ফাবিয়ান রুইজ ও অধিনায়ক আলভারো মোরাতা খুঁজে নিয়েছেন জালের ঠিকানা। সেটাই লুকা মদরিচ–মাতেও কোভাচিচদের দৈন্য দশার জন্য যথেষ্ট হয়ে দাঁড়িয়েছে।
