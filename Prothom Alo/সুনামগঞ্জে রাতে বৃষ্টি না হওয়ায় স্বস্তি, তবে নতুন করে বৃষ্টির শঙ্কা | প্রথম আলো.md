সুনামগঞ্জ শহরের সর্বত্র এখনো পানি দেখা যাচ্ছে। মানুষের বসতঘর, সরকারি-বেসরকারি প্রতিষ্ঠান, ব্যবসাপ্রতিষ্ঠান, শিক্ষাপ্রতিষ্ঠানেও পানি উঠেছে। যাঁদের বসতঘরে পানি ঢুকেছে, তাঁরা আছেন বেশি কষ্টে। অনেকেই ঠাঁই নিয়েছেন আত্মীয়স্বজনের বাড়িতে। কেউ আবার পরিবারের সদস্যদের নিয়ে উঠেছেন হোটেলে। কেউ কেউ আছেন আশ্রয়কেন্দ্রে। শহরের ডিএস রোড, ষোলঘর এলাকার সড়কে সামান্য পানি কমেছে।

শহরের নতুনপাড়া, হাজীপাড়া, শান্তিবাগ, ষোলঘর, নবীনগর, বড়পাড়া, মল্লিকপুর, ওয়েজখালী, ফিরোজপুর, উকিলপাড়া, মুক্তারপাড়া, হাজীপাড়া, আরপিননগর, পশ্চিমবাজার, কালীপুর সমবায় সুপারমার্কেট, মধ্যবাজার, পশ্চিমবাজার এলাকায়ও বন্যার পানি আছে। এসব এলাকায় অনেক দোকানপাট, ব্যবসাপ্রতিষ্ঠানে পানি প্রবেশ করেছে।
