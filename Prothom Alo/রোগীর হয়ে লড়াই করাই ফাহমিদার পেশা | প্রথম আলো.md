ফাহমিদা হোসেনের জন্ম ১৯৯০ সালের ২০ জুলাই। বাবা আলতাফ হোসেন ও মা ফরিদা হোসেন দুজনই ব্যবসায়ী। এক ভাই, এক বোনের মধ্যে ফাহমিদা ছোট। ২০১১ সালে খন্দকার তানভীর আহমেদকে বিয়ে করেন ফাহমিদা। যুক্তরাষ্ট্র থেকে মেডিসিনাল কেমিস্ট্রিতে স্নাতকোত্তর করেছেন তানভীর। এই দম্পতির এক ছেলে যুয়াইব আহমেদের বয়স ৯ বছর।

মেডিকেল এথিসিস্ট হয়ে ওঠার পটভূমি বললেন ফাহমিদা—‘আমার পেশা ব্যবসার জগতে হওয়ার কথা ছিল। কিন্তু আমি মানুষ নিয়ে কাজ করতে চাই। বিবিএতে মানবসম্পদ ছিল মুখ্য বিষয় (মেজর)। যুক্তরাষ্ট্রে এসে স্বাস্থ্যসেবায় আগ্রহী হয়ে উঠলাম। দেখলাম বায়ো এথিকস নামে বিষয় রয়েছে। বায়ো এথিকসের একটা অংশ হলো মেডিকেল এথিকস। তাই এ বিষয়ে পড়লাম। আমি চিকিৎসক হতে পারিনি, কিন্তু এখন হাসপাতালই আমার কর্মস্থল। যুক্তরাষ্ট্রে রোগী-চিকিৎসক দ্বন্দ্ব-সংঘাত অনেক বেশি। আমরা (মেডিকেল এথিসিস্ট) রোগীদের পক্ষ বেশি নিই। রোগীর ইচ্ছাকে প্রাধ্যান্য দিই। ডাক্তার তো বিজ্ঞানভিত্তিক কাজ করেন। আবার রোগী মনে করেন, শরীরটা তো আমার। আমরা রোগীদের কথা শুনি। এরপর চিকিৎসকদের সঙ্গে বসে রোগীর কথা তাঁকে বোঝাই। এখন অনেকেই মেডিকেল এথিকস বিভাগের প্রশংসা করছেন। অনেক গবেষণাও হচ্ছে।’

এর আগে ইউনিভার্সিটি অব পিটসবার্গ মেডিকেল সেন্টারে গবেষক ও ইনস্টিটিউশনাল রিভিউ বোর্ডে রিভিউয়ার হিসেবে কাজ করেছেন ফাহমিদা। এখন হাসপাতালে কাজের পাশাপাশি উইল করনেল মেডিসিন স্কুলে চিকিৎসাবিজ্ঞানের শিক্ষার্থীদেরও মেডিকেল এথিকস বিষয়ে পড়ান তিনি।

মেডিকেল এথিসিস্টদের মেডিকেল পুলিশ বলেও ডাকা হয়, জানালেন ফাহমিদা হোসেন। তিনি বলেন, ‘কাজটা খুব চ্যালেঞ্জিং। তবে ভালো লাগে। আমার খুব ইচ্ছা বাংলাদেশে কাজটাকে নিয়ে যাওয়া। ভারত ও পাকিস্তানে শুরু হয়েছে। তাই আমার মনে হয়, বাংলাদেশে মেডিকেল এথিকস নিয়ে কাজ শুরু হওয়া প্রয়োজন।’ আগামী মাসে ছয় সপ্তাহের জন্য দেশে আসবেন। এ সময়ে মেডিকেল এথিকস নিয়ে দেশে কাজ শুরুর ব্যাপারে উদ্যোগ নিতে চান। যুক্তরাষ্ট্রে ফিরে রোগীদের পক্ষ নিয়ে লড়াই চালিয়ে যাওয়াই আপাতত ফাহমিদা হোসেনের পরিকল্পনা।
