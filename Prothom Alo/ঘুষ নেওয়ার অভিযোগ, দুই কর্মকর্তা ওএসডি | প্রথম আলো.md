একটি উন্নয়নকাজে ঘুষ নেওয়ার অভিযোগে চট্টগ্রাম সিটি করপোরেশনের দুই প্রকৌশলীকে বিশেষ ভারপ্রাপ্ত কর্মকর্তা (ওএসডি) করা হয়েছে। এ ঘটনায় তিন সদস্যের কমিটি করেছে সিটি করপোরেশন। আজ বুধবার করপোরেশনের সচিব মোহাম্মদ আশরাফুল আমিন সই করা এ-সংক্রান্ত দুটি অফিস আদেশে বিষয়টি উল্লেখ করা হয়।

এর মধ্যে একটি আদেশে বলা হয়, পরবর্তী নির্দেশ না দেওয়া পর্যন্ত প্রকৌশল বিভাগের নির্বাহী প্রকৌশলী (অতিরিক্ত দায়িত্ব) রিফাতুল করিম চৌধুরী এবং উপসহকারী প্রকৌশলী জয়নাল আবেদিনকে তাঁদের বর্তমান দায়িত্ব থেকে অব্যাহতি দিয়ে প্রধান কার্যালয়ে সচিবালয় বিভাগে বিশেষ ভারপ্রাপ্ত কর্মকর্তা (ওএসডি) করা হলো, যা তাৎক্ষণিকভাবে কার্যকর হবে বলে উল্লেখ করা হয়।
