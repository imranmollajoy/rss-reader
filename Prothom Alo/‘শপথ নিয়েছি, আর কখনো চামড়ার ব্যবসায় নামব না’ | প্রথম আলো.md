গতকাল মঙ্গলবার মাহবুবুর আলম প্রথম আলোকে বলেন, ‘কয়েক বছর ধরে চামড়ার ব্যবসা করছি। লাভ করতে না পারলেও লোকসান হয়নি কখনো। এবার বিক্রিই হলো না। ফলে শপথ নিয়েছি, আর কখনো এ ব্যবসায় নামব না।’

মাহবুবুর আলমের মতো চামড়া কিনে লোকসানে পড়েছেন আরেক ব্যবসায়ী আবদুল হামিদও। তিনি বিভিন্ন আকারের ২৫০টি চামড়া কিনেছিলেন। গড়ে দাম পড়েছিল ৪২০ টাকা। আড়তদার ১০০ টাকা দরে নেওয়ার কথা বলেছিলেন। পরে নেননি। শেষমেশ পুঁতে ফেলতে হয়েছে।

সবজি বিক্রেতা আবদুল হামিদ ও দোকানি মাহবুবুর বাড়তি লাভের আশায় চামড়া ব্যবসায় নামেন। তাঁদের মতো অনেক বিক্রেতাই এবার চামড়ার দাম পাননি বলে জানিয়েছেন। প্রতিবছর ঈদ মৌসুমে শতাধিক স্থায়ী ও মৌসুমি ব্যবসায়ী এ ব্যবসায় নামেন। প্রায় প্রতিবছরই চামড়ার দাম তুলে আনতে গলদঘর্ম হয় তাঁদের। এবার অনেকে বিক্রিই করতে পারেননি। অথচ সরকার চামড়া বিক্রির জন্য দর নির্ধারণ করে দিয়েছিল।
