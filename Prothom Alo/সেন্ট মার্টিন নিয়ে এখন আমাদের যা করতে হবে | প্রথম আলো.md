এগুলোকে ঠিক চলমান সংঘাত থেকে লক্ষ্যভ্রষ্ট হয়ে আসা গুলি বলে উড়িয়ে দেওয়া যাচ্ছে না; বরং বাংলাদেশের নৌযানগুলোকে সুনির্দিষ্ট লক্ষ্যবস্তু করা হয়েছে বলেই স্পষ্টভাবে প্রতীয়মান হয়েছে। এরপর টেকনাফ থেকে সেন্ট মার্টিনে যাতায়াত, যাত্রী বা পণ্য পরিবহন বন্ধ হয়ে যায়। দ্বীপে খাদ্যসংকট দেখা দেওয়ার আশঙ্কায় সরকারি ব্যবস্থায় সাগরপথে জাহাজে করে সেখানে খাদ্যপণ্য পাঠানো হয়। 

এই গোলাগুলি মিয়ানমার বাহিনী করছে নাকি আরাকান আর্মি, এ নিয়ে কিছু অনিশ্চয়তা রয়ে গেছে। তবে নাফ নদীতে মিয়ানমার নৌবাহিনীর একটি জাহাজের ছবি প্রকাশিত হয়েছে। এই অপকর্মের হোতা যে–ই হোক না কেন, বাংলাদেশের দ্বীপ সেন্ট মার্টিনের সঙ্গে মূল ভূখণ্ডের যোগাযোগ ১০ দিন ধরে বিচ্ছিন্ন ছিল এবং এ নিয়ে তাৎক্ষণিক কোনো ব্যবস্থা নেওয়া হয়নি। 

সামাজিক যোগাযোগমাধ্যমে সেন্ট মার্টিন হাতছাড়া হয়ে যাচ্ছে, এমনটা চাউর হয়ে পড়েছিল। অবশেষে ১৫ জুন মিয়ানমারের জাহাজটি সরে যায় এবং আমাদের নৌবাহিনীর কিছু নৌযানও বাংলাদেশ জলসীমায় টহল শুরু করে। কাজটি আরও এক সপ্তাহ আগে করা গেলে ঘটনা এত দূর গড়াত না এবং প্রতিপক্ষ উপলব্ধি করত যে বাংলাদেশ তার সার্বভৌমত্ব ও নাগরিকদের নিরাপত্তাকে যথাযথ গুরুত্ব দেয়। 
