এদিকে পাহাড়ি ঢলে দোয়ারাবাজার উপজেলার লক্ষ্মীপুর ইউনিয়নের খাসিয়ামারা নদীতীরের বেড়িবাঁধ ভেঙে প্লাবিত হওয়া বক্তারপুর, চৌকিরঘাট, ইদ্রিসপুর, ঝিরারগাও, লক্ষ্মীপুর, নোয়াপাড়া, রসরাই, সুলতানপুর, এরুয়াখাই, মাঠগাও ও রণভূমি গ্রামে এখনো পানি আছে। ঘরবাড়ি ক্ষতিগ্রস্ত হওয়ায় বিপাকে পড়েছেন স্থানীয় বাসিন্দারা।  
লক্ষ্মীপুর ইউনিয়ন পরিষদের চেয়ারম্যান মো. জহিরুল ইসলাম বলেন, ‘পানি তো বাড়ছে। সেই সঙ্গে বাড়ছে মানুষের দুর্ভোগ। বৃষ্টি ও ঢল না থামলে পানি কমবে না। আমরা সব জায়গায় খোঁজ রাখছি।’

আবহাওয়া অধিদপ্তরের সিলেট কার্যালয়ের আবহাওয়াবিদ শাহ মোহাম্মদ সজীব হোসাইন জানিয়েছেন, আগামী ৭২ ঘণ্টা বৃষ্টির পূর্বাভাস আছে।

সুনামগঞ্জ পাউবোর নির্বাহী প্রকৌশলী মো. মামুন হাওলাদার প্রথম আলোকে বলেন, উজানের ঢল নামলেই মূলত সুনামগঞ্জে নদ-নদী ও হাওরে পানি বাড়ে। এ কারণেই পানি বাড়ছে। সুরমা নদীর পানি বিপৎসীমা অতিক্রম করতে পারে। এতে আতঙ্কিত হওয়ার কিছু নেই। বড় কোনো বন্যা হবে না।
