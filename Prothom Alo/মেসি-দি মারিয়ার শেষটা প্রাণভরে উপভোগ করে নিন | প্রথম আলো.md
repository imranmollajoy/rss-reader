কোপা আমেরিকা, লা ফিনালিসিমা, বিশ্বকাপ, চ্যাম্পিয়নস লিগ—এক জীবনে সম্ভাব্য সব সেরা দলীয় পুরস্কার জেতা মেসি ও দি মারিয়ার ক্যারিয়ার এককথায় পরিপূর্ণ। ২০২২ কাতার বিশ্বকাপ জিতে ক্যারিয়ার–চক্র পূরণ হয়ে যাওয়ার কথা মেসি আগেই বলেছেন। আর কোনো চাওয়া–পাওয়া ফুটবল দেবতার কাছে তাঁর নেই। দি মারিয়াও তা–ই। তাহলে বিদায় নিয়ে তাঁদের কোনো আক্ষেপ বা বেদনা থাকার কথা নয়।

মেসি–দি মারিয়ার তা না থাকুক, তাঁদের ভক্তদের তো থাকবেই। ভালোবাসার মানুষটিকে চোখের সামনে আর না দেখতে পাওয়ার কষ্ট কি এত সহজে চেপে রাখা যায়! তাই তো বারবার তাঁদের মনে প্রশ্ন জাগে—আরও একটা বিশ্বকাপে মেসিকে দেখা যাবে কি না অথবা দি মারিয়া আর্জেন্টিনার হয়ে প্যারিস অলিম্পিকে খেলবেন কি না। ভক্তদের আশা, আরও কিছুদিন বেশি যদি মাঠে দেখা যায় প্রিয় দুই তারকাকে!

সেই আশা করার পাশাপাশি ভক্তরা হয়তো মনে করছেন প্রিয় তারকাদের মাঠে দেখানো নানা জাদুকরি মুহূর্ত। হয়তো তাদের মনের কোণে ভেসে উঠছে কাতার বিশ্বকাপে নেদারল্যান্ডসের কোচ লুই ফন গালের সামনে দুই কানের কাছে দুই হাত নিয়ে মেসির উদ্‌যাপনের দৃশ্য। ভেসে উঠছে কাতার বিশ্বকাপের ফাইনালে ফ্রান্সের বিপক্ষে মেসির জোড়া গোল আর দি মারিয়ার গোলটি। ভেসে উঠছে আকাশের দিকে তাকিয়ে দুহাত শূন্যে তুলে মেসির গোল উদ্‌যাপন আর দি মারিয়ার দুই হাতে হৃদয় এঁকে গোল উদ্‌যাপনের দৃশ্য।
