প্রায় এক মাস আগে শ্রম ও কর্মসংস্থান মন্ত্রণালয়ের প্রতিমন্ত্রী মো. নজরুল ইসলাম চৌধুরীর সভাপতিত্বে ত্রিপক্ষীয় পরামর্শ পরিষদের (আরএমজি-টিসিসি) সভায় সিদ্ধান্ত হয়েছিল পবিত্র ঈদুল আজহার সরকারি ছুটি শুরু আগেই তৈরি পোশাকসহ সব খাতের শ্রমিকদের উৎসব ভাতা বা বোনাসসহ বেতন পরিশোধ করতে হবে। এ ছাড়া ঈদের আগে কোনো শ্রমিককে ছাঁটাই বা কারখানা বন্ধ করা যাবে না।

অবশ্য বাংলাদেশ গার্মেন্ট অ্যান্ড ইন্ডাস্ট্রিয়াল ওয়ার্কার্স ফেডারেশন (বিজিআইডব্লিউএফ) সাধারণ সম্পাদক বাবুল আক্তার বলেন, ১০-১৫ দিন আগে নারায়ণগঞ্জের একটি কারখানা শতাধিক শ্রমিক ছাঁটাই করে। এ ছাড়া মাসখানেক আগে বিজিএমইএর একজন নেতার কারখানার ১২৫ জন শ্রমিক ছাঁটাইয়ের শিকার হোন। চাকরি হারানো এসব শ্রমিকেরা বেতন-ভাতা, এমনকি ক্ষতিপূরণের কোনো অর্থ পাননি।

বাবুল আক্তার আরও বলেন, শ্রম আইন ও শ্রম বিধিমালায় শ্রমিকের বোনাসের পরিমাণ নিয়ে কিছুটা জটিলতা রয়ে গেছে। আইন ও বিধিতে বলা হয়েছে, বোনাস মূল বেতন বা বেসিকের বেশি হবে না। তবে কতটা হবে না সেটি বলা নেই। এই সুযোগে ইচ্ছেমতো বোনাস দেয় কারখানাগুলো। কিছু ভালো কারখানা দুই ঈদে শ্রমিকদের দুইটি মূল বেতনের সমপরিমাণ বোনাস দেয়। অনেকে একটি মূল বেতন দুই ঈদে ভাগ করে দেয়। আবার নামমাত্র ৫০০,১ হাজার বা ২ হাজার টাকা বোনাস দেয় বহু কারকানা। সবচেয়ে ভয়াবহ হচ্ছে চাকরির বয়স ১ বছরের নিচে হলে বোনাস দেয় না অধিকাংশ কারখানা। রপ্তানিমুখী তৈরি পোশাকশিল্পে এমন শ্রমিকের সংখ্যা ১২-১৫ শতাংশ।

অন্যবারের মতো এবারের ঈদেও অনেক কারখানার পোশাকশ্রমিকের বেতন-ভাতা প্রাপ্তি মসৃণ হয়নি বলে মন্তব্য করেন বাংলাদেশের সম্মিলিত গার্মেন্টস শ্রমিক ফেডারেশনের সভাপতি নাজমা আক্তার। তিনি প্রথম আলোকে বলেন, শ্রমিকদের একাংশ গত মাসের আংশিক বেতন পেয়েছে। অনেক কারখানায় শ্রমিকদের বোনাসের জন্য কারখানায় দীর্ঘ সময় বসে থাকতে হয়েছে। কারখানার ভেতরে আন্দোলন সংগ্রাম করতে হয়েছে, যদিও বেতন-ভাতা নিয়ে বড় কোনো শ্রমিক আন্দোলন হয়নি।
