স্বস্তির জয়—কথাটা ব্যাখ্যার দাবি রাখে। ম্যাচে ৭০ মিনিটের পর আর্জেন্টিনার গোলকিপার এমিলিয়ানো মার্তিনেজ দুবার ত্রাতা হয়ে না দাঁড়ালে এই ম্যাচে পয়েন্ট পাওয়াই হতো না আর্জেন্টিনার! হারের স্বাদ নিয়ে ছাড়তে হতো মাঠ। তবে এ ম্যাচ দেখতে দেখতে কারও কারও এবারের কোপা আমেরিকায় সর্বশেষ ব্রাজিল-কোস্টারিকা ম্যাচ মনে পড়তে পারে। ১৯টি শট নিয়েও গোল না পেয়ে ড্র করেছে ব্রাজিল। আর্জেন্টিনাও ম্যাচের ৭২ মিনিটের মধ্যে নিয়েছে ১৭টি শট। তবু গোল আসছিল না।

চিলি ৭১ মিনিট পর্যন্ত শটই নিতে পারেনি! ৭২ মিনিটে চিলির ডিফেন্সিভ মিডফিল্ডার রদ্রিগো এচেভেরিয়ার নেওয়া প্রথম শটেই গোল হতে পারত। পাল্টা আক্রমণ থেকে বক্সের বাইরে ফাঁকা জায়গায় বল পেয়ে তাঁর নেওয়া শট ডাইভ দিয়ে ঠেকান মার্তিনেজ। তিন মিনিট পর বক্সের মাথা থেকে আবারও এচেভেরিয়ার শট এবং এবারও ত্রাতা সেই মার্তিনেজ!
