কেউ এসেছেন সিলেটের মফস্‌সল এলাকা থেকে। আবার কেউ রাজশাহীর প্রত্যন্ত গ্রাম থেকে। নানা বাধাবিপত্তি পার হয়ে আসতে হয়েছে অনেককে। কারও মধ্যে রয়েছে বিজ্ঞান কিংবা গণিতের ভয়। গল্পগুলো চট্টগ্রামের এশিয়ান ইউনিভার্সিটি ফর উইমেনের (এইউডব্লিউ) সামার স্কুল কর্মসূচিতে যোগ দিতে আসা দেশের বিভিন্ন জেলার উচ্চমাধ্যমিক পর্যায়ের ৮৯ শিক্ষার্থীর। কর্মসূচিতে যোগ দিতে আসার আগে নিজেকে তুলে ধরার সাহসের একটু অভাব ছিল যেন তাঁদের মধ্যে। তবে এখানে এসে নতুন করে সাহসের সন্ধান মিলল। নিজেদের নতুন করে আবিষ্কারও করা গেছে।

আজ বৃহস্পতিবার নগরের এম এম আলী সড়কে এইউডব্লিউর মিলনায়তনের সামার স্কুলের পরিচয় পর্বে নিজদের গল্প তুলে ধরেন শিক্ষার্থীরা। চট্টগ্রাম, খাগড়াছড়ি, সিলেট, ময়মনসিংহ, খাগড়াছড়ি, নীলফামারীসহ বিভিন্ন জেলা থেকে এসেছেন তাঁরা। এক মাসব্যাপী এ সামার স্কুলে বিজ্ঞান, গণিত, প্রযুক্তি, সংস্কৃতিসহ বিভিন্ন বিষয়ে হাতে-কলমে শিখবেন। নিজেদের অভিব্যক্তি জানিয়ে তাঁরা বলেন, তাঁরা সবাই নিজেদের নতুনভাবে দেখছেন। এখানে এসে বেড়েছে আত্মবিশ্বাস।
