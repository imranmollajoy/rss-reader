জাহেরা বেগম প্রথম আলোকে বলেন, ‘ঈদের দুই দিন আগে গত শনিবার দুপুরে সানাউল হক আমার ছাগলটি চুরি করে বিক্রি করেছেন। এ ঘটনা জানাজানির পর ছানাউলের কাছে গিয়েছিলাম। তিনি আমাকে অকথ্য ভাষায় গালাগাল করেছেন। থানা প্রথমে আমার অভিযোগ নিতে চায়নি। এমপি সাহেবের সঙ্গে দেখা করে কথা বলার পর থানা–পুলিশ আমার অভিযোগ নিয়েছে। পুলিশ এসে ঘটনাটি তদন্ত করেছে।’

ছাগল চুরির অভিযোগের বিষয়ে কথা বলার জন্য আজ শনিবার বিকেলে উপজেলা কৃষক লীগের সভাপতি সানাউল হকের মুঠোফোনে কল করা হলে তিনি ফোন ধরেননি। তবে তিনি স্থানীয় সাংবাদিকদের বলেন, প্রতিবেশী জাহেরা বেগম তাঁর বিরুদ্ধে থানায় ছাগল চুরির অভিযোগ দিয়েছেন বলে শুনেছেন। তাঁর নিজের ও পরিবারের কারও নামে এ ধরনের কোনো রের্কড আছে কি না, তা  সবাই তদন্ত করুক।

বদলগাছী থানার ওসি মো. মাহবুবুর রহমান পিপিএম প্রথম আলোকে বলেন, উপজেলা কৃষক লীগের নেতা সানাউলের বিরুদ্ধে তাঁরই প্রতিবেশী ছাগল চুরি করে বিক্রির একটি অভিযোগ দিয়েছেন। পুলিশ অভিযোগটি তদন্ত করছে। ঘটনার সত্য-মিথ্যা এখনো কিছুই জানা যায়নি।
