ঈদের এক দিন আগেও স্বামী আলী হাওলাদারের (৩৫) সঙ্গে মুঠোফোনে কথা বলেন রোমেনা আক্তার। শেষ কথায় স্বামী জানান, ঈদের দিন তাঁদের গেম হবে (নৌকায় ভূমধ্যসাগর পাড়ি)। কিন্তু ইতালিতে পৌঁছানোর আগেই দেশটির দক্ষিণ উপকূলে অভিবাসনপ্রত্যাশীদের নৌকা ডুবে আলী হাওলাদারসহ ১১ জনের মৃত্যু হয়।

গত সোমবার মারা যান মাদারীপুরের শিবচর উপজেলার খানকান্দি এলাকার বাসিন্দা আলী হাওলাদার। মঙ্গলবার রাতে স্বামীর মৃত্যুর খবর নিশ্চিত হন রোমেনা। এর পর থেকে তাঁর বাড়িতে মাতম চলছে।

রোমেনা বেগম বলেন, ‘আমাগো সুখ আর সুখ নেই। সব শ্যাষ হইয়া গেল। আমাগো ভালো রাখতে বিদাশে গিয়া সে আর ফিরা আইব না জানলে তাঁরে বিদাশ যাইতে দিতাম না। আমাগো সুখ আর ঘরে আইলো না।’
