বন বিভাগের রেঞ্জ কর্মকর্তা সাইদুর রহমান বলেন, বন্য প্রাণী জমা নেওয়ার নিয়ম নেই। তবে গত শুক্রবার রাতে জেলা আওয়ামী লীগের সভাপতি ফোন করে ধরা সাপ জমা রাখার নির্দেশ দিলে তিনি তা জমা রাখেন। যে তিনটি সাপ জমা পড়েছে, তা বাচ্চা। কোনোটিই এক থেকে দেড় ফুট দৈর্ঘ্যের বেশি নয়। পুরস্কারের আশায় ফরিদপুর সদরের আলিয়াবাদ ও অম্বিকাপুর ইউনিয়ন থেকে সাপ তিনটি ধরা হয়।

সাইদুর আরও বলেন, জীবিত সাপ জমা দেওয়া হয়েছে, এ মর্মে জেলা আওয়ামী লীগের সাধারণ সম্পাদক শাহ মো. ইশতিয়াক প্রত্যয়নপত্র চাওয়ায় যাঁরা সাপ জমা দিয়েছেন, তাঁদের প্রত্যয়নপত্র দিতে হয়েছে। সাপের বাচ্চাগুলো কাচের বয়ামে, প্লাস্টিকের পাত্রে কিংবা অ্যালুমিনিয়ামের হাঁড়িতে করে বিভাগীয় বন কর্মকর্তার কার্যালয়ে নিয়ে আসা হয়।
