দিনাজপুরের বিরামপুর উপজেলায় ঈদের সেমাই কিনতে গিয়ে ট্রাকের ধাক্কায় লাশ হয়ে বাড়ি ফিরেছেন ব্যাটারিচালিত অটোরিকশার যাত্রী বীর মুক্তিযোদ্ধা এম এ কে আজাদ (৭০)। এ ঘটনায় অটোরিকশাটির চালকও মারা গেছেন। আজ সোমবার সকালে উপজেলার দিওড় বটতলী এলাকায় মেসার্স মমতাজ ফিলিং স্টেশনের সামনে দিনাজপুর-গোবিন্দগঞ্জ আঞ্চলিক মহাসড়কে এ দুর্ঘটনা ঘটে।

প্রয়াত বীর মুক্তিযোদ্ধা এম এ কে আজাদ উপজেলার ৪ নম্বর দিওড় ইউনিয়নের কুয়েতপাড়া গ্রামের বাসিন্দা। আর নিহত অটোরিকশাচালক এনামুল হক (৪২) বিরামপুর পৌরসভার পূর্ব জগন্নাথপুর (ঝাউবন) মহল্লার তোফাজ্জল হোসেনের ছেলে।
