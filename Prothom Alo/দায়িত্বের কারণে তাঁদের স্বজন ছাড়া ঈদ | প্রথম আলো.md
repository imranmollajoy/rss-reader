পশু কোরবানির সময় শিংয়ের গুঁতা, গরুর লাথি, চাপাতির কোপ, ছুরির পোঁচসহ নানা দুর্ঘটনায় পড়ে আহত লোকজন একে একে আসছেন। চিকিৎসক, নার্সদেরও ব্যস্ততা বাড়ছে। কথা বলারও ফুরসত নেই। ঈদে সবকিছু বন্ধ থাকলেও চিকিৎসা, সংবাদ, ট্রাফিক ব্যবস্থাপনাসহ বেশ কিছু জরুরি সেবা চালু থাকে। এসব সেবার সঙ্গে যুক্ত মানুষগুলোর অনেককেই ঈদের ছুটিতেও কর্মব্যস্ত দিন কাটাতে হয়।

আজ সোমবার ঈদুল আজহার দিনে দুপুর পৌনে ১২টা পর্যন্ত অন্তত ৬০ জন ঢাকা মেডিকেল কলেজ হাসপাতালের জরুরি বিভাগে চিকিৎসা নিয়েছেন। হাসপাতাল সূত্র জানায়, যাঁরা চিকিৎসা নিয়েছেন, তাদের মধ্যে ৫০ জন পশু কোরবানি ও মাংস কাটাকাটিসংক্রান্ত দুর্ঘটনায় পড়ে এসেছেন।
