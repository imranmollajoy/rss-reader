ওয়েস্ট ইন্ডিজে এক ভেন্যু থেকে আরেক ভেন্যুতে যাওয়া রীতিমতো চ্যালেঞ্জিং ব্যাপার। বিশেষ করে বিশ্বকাপের মতো বড় ইভেন্টের সময়। সরাসরি ফ্লাইট খুবই কম। সেসব ফ্লাইটের টিকিট অনেক আগেই শেষ। দলগুলোর এক ভেন্যু থেকে আরেক ভেন্যুতে যাওয়ার জন্য তাই চার্টার্ড ফ্লাইটের ব্যবস্থা করা হয়েছে। তাদের তো তাহলে আর সমস্যা নেই। বিমানে ওঠো, আর নেমে পড়ো।

বাস্তবে তা হচ্ছে না। এই বিশ্বকাপে দলগুলোকে এক ভেন্যু থেকে আরেক ভেন্যুতে নিয়ে যাওয়ার বেশ কটি চার্টার্ড ফ্লাইটই নানা কারণে বিলম্বিত হয়েছে। এখনই যেমন দক্ষিণ আফ্রিকা দল আটকে আছে ত্রিনিদাদের পিকারো আন্তর্জাতিক বিমানবন্দরে।

আগের রাতে আফগানিস্তানের বিপক্ষে সেমিফাইনাল জিতে প্রথমবারের মতো বিশ্বকাপের ফাইনালে উঠে গেছে দক্ষিণ আফ্রিকা। ফাইনালের জন্য ত্রিনিদাদ থেকে বার্বাডোজে যাওয়ার চার্টার্ড ফ্লাইট ছাড়ার কথা ছিল স্থানীয় সময় সকাল ১০টা ৪০ মিনিটে। তা ছাড়ার আগমুহূর্তে খবর আসে, ছোট একটা বিমান নামার সময় ঝামেলা হওয়ায় বার্বাডোজের রানওয়ে বন্ধ করে দেওয়া হয়েছে। দক্ষিণ আফ্রিকা দল, আইসিসি কর্মকর্তা ও আম্পায়াররা বিমান থেকে নেমে তাই টার্মিনালে ফেরত এসেছেন।
