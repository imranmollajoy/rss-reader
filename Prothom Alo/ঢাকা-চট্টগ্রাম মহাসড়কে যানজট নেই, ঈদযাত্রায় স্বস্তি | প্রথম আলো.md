কুমিল্লার চান্দিনাগামী বিআরটিসি বাসের চালক মনিরুজ্জামান, চট্টগ্রামগামী শৌখিন পরিবহনের বাসের চালক রেজাউল করিম, কুমিল্লাগামী তিশা পরিবহনের বাসের চালক সুমন ব্যাপারী ও হাসান মিয়া, নোয়াখালীর রামগঞ্জগামী বাসের চালক নাছির উদ্দিনের সঙ্গে কথা হয়। তাঁরা বলেন, আজ ভোরের দিকে মেঘনা সেতু এলাকায় যানজট ছিল। তবে মহাসড়কের অন্য কোথাও যানজট নেই।

দাউদকান্দি হাইওয়ে থানার ভারপ্রাপ্ত কর্মকর্তা (ওসি) মো. শাহীনুর ইসলাম বলেন, গতকাল শুক্রবার দিনের ও রাতের যানজট গভীর রাতেই শেষ হয়ে গেছে। আজ সকাল থেকে ঘরমুখী মানুষ স্বস্তিতে বাড়ি ফিরছেন।

এদিকে মহাসড়কের চট্টগ্রামের সীতাকুণ্ডেও যানজট দেখা যায়নি। হাইওয়ে পুলিশ বলছে, আজ থেকে ঈদের পরবর্তী তিন দিন মহাসড়কে আর পণ্যবাহী গাড়ি চলাচল করবে না। ফলে সীতাকুণ্ড অংশে যানজট হওয়ার তেমন আশঙ্কা নেই। তবে মহাসড়কের পাশে গরুর বাজারগুলোর কারণে দুটি স্থানে যানজট হওয়ার আশঙ্কা হাইওয়ে পুলিশের। সে ক্ষেত্রে যানজট নিরসনে অতিরিক্ত পুলিশ মোতায়েন করা হবে।
