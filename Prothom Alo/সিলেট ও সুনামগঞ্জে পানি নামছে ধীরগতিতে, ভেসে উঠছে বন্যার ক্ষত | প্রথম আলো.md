গতকাল দুপুরে সুনামগঞ্জ সদর উপজেলা থেকে চার কিলোমিটার দূরে হাসনবসত গ্রামে গিয়ে কথা হয় আবদুল কুদ্দুসের (৬০) সঙ্গে। ঈদের দিন থেকে বাড়িছাড়া আবদুল কুদ্দুস। ঘরবাড়ি, রাস্তাঘাট সবই বন্যার পানিতে তলিয়ে গেছে। পাঁচ সদস্যের পরিবার নিয়ে এলাকার একটি নির্মাণাধীন ভবনে আশ্রয় নিয়েছেন। থাকা-খাওয়ার চরম কষ্টে দিন কাটছে তাঁদের। কুদ্দুস বললেন, ‘কামকাজ নাই। খেয়ে না খেয়ে দিন যাচ্ছে। কেউ কোনো সাহায্য করছে না। বড় কষ্টে আছি।’

একই গ্রামের দীন ইসলাম জানালেন, তিনি স্ত্রী, ছেলেমেয়ে নিয়ে উপজেলা পরিষদে আশ্রয় নিয়েছেন। যেভাবে পানি নামছে, তাতে আরও তিন-চার দিন লাগবে ঘর থেকে পানি নামতে। দীন ইসলাম বলেন, ‘পানিতে ঘরের বেড়া, আসবাবের ক্ষতি হয়েছে। হাত খালি, কীভাবে ঘরের কাজ করব, এই চিন্তায় আছি।’

জেলা প্রশাসনের পক্ষ থেকে পর্যাপ্ত ত্রাণসামগ্রী বিতরণের কথা বলা হলেও অনেক জায়গায় বন্যার্তরা ত্রাণ পাননি বলে জানিয়েছেন। তবে জেলা প্রশাসক মোহাম্মদ রাশেদ ইকবাল চৌধুরী বলেছেন, পর্যাপ্ত ত্রাণসামগ্রী আছে। বিতরণও হচ্ছে।
