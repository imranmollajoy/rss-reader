জেলা বাস মালিক সমিতির সাধারণ সম্পাদক বাসিরুর রহমান খান চৌধুরী প্রথম আলোকে বলেন, নাটোরে বাস মালিক সমিতির সদস্য ৩৫০ জন। প্রতি সদস্যের সর্বোচ্চ ১৫টি করে বাস নামানোর অনুমতি আছে। তবে সমিতির সাবেক সাধারণ সম্পাদক ও রাজকীয় পরিবহনের মালিক মজিবর রহমান এ নিয়ম না মেনে ২০টি বাস নামান। এ নিয়ে সমিতির সাধারণ সদস্যদের অভিযোগ ছিল। সম্প্রতি বিষয়টি তাঁকে জানানো হয়। এর জেরে মজিবর, নাবিলা পরিবহনের মালিক বাবুল আখতার ও খোকা নামের এক যুবকসহ ১০ থেকে ১২ জন বাস টার্মিনাল এলাকায় সমিতির কর্মী নীরেন্দ্র নাথকে কুপিয়ে আহত করেন। এ সময় বাধা দিতে গেলে আরপি রোকেয়া পরিবহনের মালিকের ভাতিজা সুবেলের পায়ে গুলি করেন তাঁরা।

বাসিরুর রহমান খান চৌধুরী বলেন, ‘আমরা বাসমালিকেরা নিরাপত্তাহীনতায় ভুগছি। আমরা বিষয়টি প্রশাসনকে জানিয়েছি। সমিতির তাৎক্ষণিক সিদ্ধান্তে সব কাউন্টার ও বাস (জেলা মালিক সমিতির) চলাচল বন্ধ ঘোষণা করছি। হামলাকারীদের গ্রেপ্তার না করলে কর্মসূচি দীর্ঘায়িত করা হবে।’
