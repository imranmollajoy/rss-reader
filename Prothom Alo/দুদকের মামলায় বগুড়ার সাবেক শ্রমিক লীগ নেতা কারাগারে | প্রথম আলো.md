দুদকের বগুড়ার কৌঁসুলি আবুল কালাম আজাদ এসব তথ্য নিশ্চিত করে প্রথম আলোকে বলেন, সামছুদ্দিন শেখ ও তাঁর স্ত্রী-সন্তানের বিরুদ্ধে অবৈধ সম্পদ অর্জনের অভিযোগে পৃথক তিনটি মামলা করেছে দুদক। এর মধ্যে ৯ কোটি ৭০ লাখ টাকা অবৈধ সম্পদ অর্জনের মামলায় সামছুদ্দিন শেখ এবং তাঁর দ্বিতীয় স্ত্রী আবে জমজমকে অভিযুক্ত করে আদালতে অভিযোগ গঠন করা হয়। সামছুদ্দিন শেখ এবং আবে জমজম হাইকোর্ট থেকে ৬ সপ্তাহের অন্তর্বর্তীকালীন জামিন নিয়ে গত ১৮ জানুয়ারি থেকে পলাতক থাকায় গ্রেপ্তারি পরোয়ানা জারি করেন আদালত। গত এপ্রিলে সামছুদ্দিনসহ মামলার অন্য আসামিদের বিরুদ্ধে অভিযোগ গঠন করা হয়। আজ মঙ্গলবার সামছুদ্দিন শেখ এবং তাঁর দ্বিতীয় স্ত্রী আবে জমজম আদালতে আত্মসমর্পণ করে জামিন আবেদন করেন। আদালত জামিন নামঞ্জুর করে সামছুদ্দিন শেখকে কারাগারে পাঠানোর নির্দেশ দেন। একই মামলায় সামছুদ্দিন শেখের দ্বিতীয় স্ত্রী আবে জমজমকে অস্থায়ী জামিন মঞ্জুর করেছেন আদালত।

দুদকের মামলায় চলতি বছরের ১৪ ফেব্রুয়ারি আদালতের নির্দেশে সামছুদ্দিন শেখ ওরফে হেলাল এবং তাঁর স্ত্রী-সন্তানের নামে থাকা চারটি বাড়ি জব্দ করে গণপূর্ত অধিদপ্তরের জিম্মায় নেওয়া হয়।
