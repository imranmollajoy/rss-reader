বরিশাল নগরে বাবা ও মেয়ের গলাকাটা লাশ উদ্ধার করেছে পুলিশ। আজ বুধবার সকালে নগরের কাউনিয়ার পানির ট্যাংকি এলাকার একটি বাড়ি থেকে লাশ দুটি উদ্ধার করা হয়। পুলিশের ধারণা, পারিবারিক কলহের জেরে মেয়েকে হত্যার পর বাবা আত্মহত্যা করেছেন।

লাশ উদ্ধার হওয়া দুজন হলেন নাঈম হাওলাদার (৩৫) ও তাঁর সাড়ে ৫ বছর বয়সী মেয়ে রাবেয়া। নাঈম হাওলাদার পরিবার নিয়ে কাউনিয়া পানির ট্যাংকি এলাকার স্বপ্ন বিলাস নামের একটি বাড়ির চতুর্থ তলায় ভাড়া থাকতেন। ওই বাসায় নাঈমের মা, বাবা ও বোন থাকেন। নাঈম বরিশালের উজিরপুরের বরাকোঠা এলাকার শাহজাহান হাওলাদারের ছেলে। তিনি একটি ওষুধ কোম্পানির গাড়িচালক ছিলেন।
