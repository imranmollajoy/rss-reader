১. প্রথমত যেটা নিয়ে ভাবতে হবে, তা হলো, ব্যাগ গোছানো। আমাদের নিত্যপ্রয়োজনীয় জিনিসপত্রসহ শিশু বা বয়স্ক ব্যক্তি থাকলে তাঁদের জন্য যা যা প্রয়োজন, তা সঙ্গে রাখুন। দরকারি ওষুধপত্র হিসাব করে সঙ্গে নিন। একটা ফার্স্ট এইড ব্যাগও গুছিয়ে নিতে পারেন।

  
২. বাইরে প্রচণ্ড গরম। তাই আরামদায়ক ও সহজে বাতাস চলাচল করতে পারে এমন পোশাক পরিধান করুন। যাত্রার সময় নরম জুতা, স্যান্ডেল অথবা কেডস পরার অভ্যাস করতে হবে। একেবারে নতুন জুতা পরে কোথাও রওনা দেবেন না। এতে পায়ে ফোসকা পড়তে পারে। নারীরা হাই হিলের জুতা এড়িয়ে চলুন।

  
৩. পথের জন্য ঘরে তৈরি খাবার ও পানির বোতল সঙ্গে রাখুন। কিছুক্ষণ পরপর বিশুদ্ধ পানি পান করুন। শিশুদেরও পানি পান করতে উৎসাহিত করুন। এ সময় খাবার ও পানিবাহিত রোগ প্রতিরোধে সচেষ্ট থাকতে হবে। বাইরের খাবার, ফলের জুস, চিপস, চকলেট ইত্যাদি শিশুকে খেতে দেবেন না।

  
৪. কিছু কিছু প্রয়োজনীয় ওষুধ, যেমন শরীরব্যথার জন্য প্যারাসিটামল, ডায়রিয়ার জন্য খাবার স্যালাইন, সাধারণ সর্দি–কাশির জন্য অ্যান্টিহিস্টামিন, পেটব্যথা, পেট ফোলা বা গ্যাসের সমস্যার জন্য সঙ্গে ওষুধ রাখুন। এ ছাড়া তুলা, গজ, ব্যান্ডেজ, অ্যান্টিসেপটিক মলম সঙ্গে রাখুন। শিশুদের বিভিন্ন মেয়াদি অসুখ যেমন: বাতরোগ, অ্যাজমা বা অ্যালার্জির প্রয়োজনীয় ওষুধ নিতেও ভুলবেন না।
