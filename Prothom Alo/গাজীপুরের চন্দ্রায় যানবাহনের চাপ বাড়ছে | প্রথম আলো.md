নাওজোড় হাইওয়ে থানার ভারপ্রাপ্ত কর্মকর্তা (ওসি) মো. শাহাদাত হোসেন বলেন, চন্দ্রা এলাকায় অনেক উন্নয়নকাজ হয়েছে। তারপরও যানবাহনের চাপের কারণে কিছু পয়েন্টে থেমে থেমে যানবাহন চলাচল করে। ঈদ উপলক্ষে এরই মধ্যে মানুষ তাদের গ্রামের বাড়িতে যাওয়া শুরু করেছেন। এতে মহাসড়কে যানবাহনের চাপ অনেকটা বেড়েছে। মহাসড়কে অতিরিক্ত পুলিশ সদস্য মোতায়েন করা হয়েছে।

  
**ঢাকা-ময়মনসিংহ মহাসড়ক**

ঢাকা-ময়মনসিংহ মহাসড়কেও যানবাহনের চাপ বেড়েছে। এর মধ্যে ভোগড়া থেকে টঙ্গীর কলেজগেট পর্যন্ত বিআরটি প্রকল্পের মধ্যের লেন দিয়ে যানবাহন চলাচল বন্ধ রাখায় দুই পাশের যানবাহনগুলো স্বাভাবিক গতিতে চলতে পারছে না। এতে ওই সড়কে যেসব স্থানে বিআরটি স্টেশন নির্মাণ করা হয়েছে, সেসব স্থানসহ বোর্ডবাজার ও টঙ্গী কলেজগেট এলাকায় থেমে থেমে যানবাহন চলাচল করতে দেখা গেছে।

বোর্ডবাজার এলাকার বাসিন্দা আমিন উদ্দিন বলেন, এত দিন বিআরটির জন্য করা মাঝখানের লেন দিয়েও যানবাহন চলাচল করেছে। এতে কোথাও কোনো সমস্যা হয়নি। তবে কয়েক দিন ধরে বিআরটির মাঝখানের লেন দিয়ে যানবাহন চলাচল বন্ধ থাকায় ভোগড়া থেকে কলেজগেট পর্যন্ত যানবাহন স্বাভাবিক গতিতে চলতে পারছে না। কোথাও কোথাও থেমে থেমে যানজটের সৃষ্টি হচ্ছে।

গাজীপুরের ভোগড়ার বাসিন্দা নাসির উদ্দিন বলেন, কিছুদিন আগেও অল্প সময়ের মধ্যে ভোগড়া থেকে টঙ্গী পর্যন্ত চলে যাওয়া গেছে। কিন্তু কয়েক দিন ধরে দিনে তো যানবাহনের চাপ আছেই, সন্ধ্যার পর পুরো ১২-১৩ কিলোমিটার সড়ক ধীরগতিতে চলাচল করতে হচ্ছে। এতে কোথাও কোথাও যানজটেরও সৃষ্টি হচ্ছে।

গাজীপুর মহানগর পুলিশের উপকমিশনার (ট্রাফিক) আলমগীর হোসেন প্রথম আলোকে বলেন, যানজট নিরসনে ৫০০ পুলিশ সদস্য দায়িত্ব পালন করবে। যানজট নিরসনের জন্য বিআরটি প্রকল্পের মাঝের লেন দিয়ে ময়মনসিংহগামী যানবাহনগুলো চলাচলের জন্য খুলে দেওয়া হবে।
