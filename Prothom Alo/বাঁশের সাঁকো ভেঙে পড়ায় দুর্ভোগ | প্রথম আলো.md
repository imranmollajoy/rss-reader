রংপুরের কাউনিয়ায় মানাস নদে জনগণের চলাচলের জন্য স্থানীয় উদ্যোগে নির্মিত একটি বাঁশের সাঁকো ভেঙে যাওয়ায় শত শত মানুষের চলাচলে ভোগান্তি হয়েছে। উজান থেকে নেমে আসা ঢলে নদের পানি বৃদ্ধি পেয়ে সাঁকোটি ভেঙে যায় বলে স্থানীয় লোকজন জানিয়েছে। ১৪০ ফুট লম্বা ও ১০ ফুট প্রস্থ বাঁশের সাঁকোটি পানির স্রোতে ভেঙে গেছে। এটি উপজেলার হারাগাছ ইউনিয়নের পূর্ব নাজিরদহ গ্রামের দুই পাড়ের মানুষের যোগাযোগের ভরসা ছিল।

স্থানীয় লোকজন জানিয়েছে, সম্প্রতি ভারী বর্ষণ ও উজান থেকে নেমে আসা পাহাড়ি ঢলের ফলে তিস্তার শাখা মানাস নদে নির্মিত বাঁশের সাঁকোটি ভেঙে যায়। এতে করে নদের পাশের মানুষের যাতায়াত সুবিধা বিঘ্নিত হওয়ায় দুর্ভোগ হচ্ছে। 
