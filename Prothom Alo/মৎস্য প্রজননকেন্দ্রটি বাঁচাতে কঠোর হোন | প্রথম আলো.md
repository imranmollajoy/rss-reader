বিশেষ করে তদারকির যথেষ্ট ঘাটতি রয়েছে। ১২ জুন *প্রথম আলো* এক প্রতিবেদনে জানাচ্ছে, চট্টগ্রামের হাটহাজারী উপজেলার পাঁচটি খালের ভেতর দিয়ে বিভিন্ন কারখানা ও গৃহস্থালি বর্জ্য এসে হালদায় পড়ছে। এ ছাড়া চট্টগ্রাম নগরের চান্দগাঁওয়ের বাহির সিগন্যাল এলাকায় গড়ে ওঠা জুতা, প্যাকেজিং কারখানাসহ বিভিন্ন কারখানার বর্জ্যও সরাসরি খালে ফেলা হচ্ছে। এ ছাড়া নগরের অক্সিজেন, চান্দগাঁও, কুলগাঁও এলাকার কারখানার বর্জ্য এবং আবাসিক এলাকার গৃহস্থালি বর্জ্যও পড়ছে এ নদীতে।

হালদার যেসব জায়গায় বর্জ্য পানিতে গিয়ে মিশেছে, সেখানকার পানি পরীক্ষা করে গবেষকেরা দেখেছেন, তা কোনো প্রাণীর বেঁচে থাকার জন্য উপযুক্ত নয়। কারখানার বিষাক্ত, তৈলাক্ত ও উৎকট দুর্গন্ধময় বর্জ্যে নদীর জীববৈচিত্র্য হুমকির মুখে পড়াই স্বাভাবিক। শুধু তা-ই নয়, দূষণের কারণে কৃষিকাজসহ নিত্যপ্রয়োজনীয় কোনো কাজই করতে পারছেন না স্থানীয় বাসিন্দা। এতে অন্তত তিন হাজার জেলের জীবিকা হুমকির মুখে পড়েছে। ক্ষতিগ্রস্ত হচ্ছে প্রায় এক হাজার একর জমির চাষাবাদ। এমন ভয়াবহ পরিস্থিতি তৈরি হয়েছে হালদার পারে।
