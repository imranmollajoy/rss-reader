**প্রবাহচিত্র**

যে চিত্রের মাধ্যমে কোনো সিস্টেম বা প্রোগ্রাম কীভাবে কাজ করবে, তার গতিধারা নির্ণয় করাই হলো প্রবাহচিত্র বা ফ্লোচার্ট। প্রবাহচিত্রকে কতগুলো সিস্টেমের মাধ্যমে প্রকাশ করা হয়। প্রবাহচিত্রের দ্বারা কোনো অ্যালগরিদমের কোন ধাপে কী কাজ সম্পাদন করা হয়, সেটি সহজে বোঝা যায়।

**প্রোগ্রাম**

কোনো সমস্যা সমাধানের উদ্দেশ্যে কম্পিউটারের ভাষায় ধারাবাহিকভাবে সাজানো বা লিখিত নির্দেশমালাকে প্রোগ্রাম বলে।

**প্রোগ্রামিং ভাষা**

কম্পিউটারে একটি সমস্যা সমাধানের উদ্দেশ্যে প্রোগ্রাম তৈরির জন্য যে ভাষা ব্যবহার করা হয় তাকে প্রোগ্রামিং ভাষা বলে। বিভিন্ন ধরনের প্রোগ্রামিং ভাষা রয়েছে। যেমন সি, সি++, জাভা, পাইথন কিউ বেসিক ইত্যাদি।

**মেশিন কোড**

মেশিন কোড কম্পিউটার সিস্টেমের ব্যবহৃত প্রতিটি বর্ণ, সংখ্যা বা বিশেষ চিহ্নকে আলাদাভাবে প্রসেসরে বোঝানোর জন্য 0 ও 1–এর সমন্বয়ে গঠিত নির্দিষ্ট নির্দেশনাকে মেশিন কোড বলে। কম্পিউটারের নিজস্ব ভাষা হলো মেশিন কোড।

**সুডো কোড**

সুডো কোড হচ্ছে অ্যালগরিদমকে মানুষের বোঝার উপযোগী ভাষায় এমনভাবে সংকেত বা কোড আকারে প্রকাশ করা, যেটি থেকে সহজেই যেকোনো প্রোগ্রামিং ভাষায় পুরো নির্দেশমালাকে রূপান্তর করা যায়। কোনো প্রোগ্রামিং ভাষায় না লিখে শুধু সুডো কোড লিখে দিলে যন্ত্র সেটি বুঝতে পারবে না।

**প্রকাশ কুমার দাস,** *সহকারী অধ্যাপক,* মোহাম্মদপুর প্রিপারেটরি স্কুল অ্যান্ড কলেজ, ঢাকা
