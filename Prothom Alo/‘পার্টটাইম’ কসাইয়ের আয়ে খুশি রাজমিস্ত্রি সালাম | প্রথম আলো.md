আবদুস সালাম বলেন, ‘যাঁদের সহযোগী হিসেবে নিয়েছি, তাঁরাও কেউ দিনমজুর, কেউ মিস্ত্রি আবার কেউ অন্য কাজ করেন। কাজ ঠিক করা থেকে তাঁদের ডেকে নেওয়া সব আমিই করি। তবে মজুরির ভাগ সবার সমান হয়। এই দিন পেশাদার কসাইরা অনেক বেশি কাজ করে থাকেন। তবে আমরা দিনভর এ কাজ করি না; পারিও না। দুপুরের পর আর কেউ ডাকলেও যাব না। বয়স হয়েছে ৬৫। শরীরে তো কুলাতে হবে। কমবেশি যা আয় হবে, সব আল্লাহর ইচ্ছা।’

এর সঙ্গে তিনি যোগ করেন, ‘আমাদের তো কোরবানি দেওয়ার সামর্থ্য নেই, কাজ শেষে কিছু মাংসও পাওয়া যায়। আর এক দিনে চার-সাড়ে চার হাজার টাকা আয় কম নয়। কলমের খোঁচায় যারা লাখ লাখ টাকা নাই করে, তাদের কথা আলাদা। আমাদের কাছে এই টাকাই বহুত।’
