রাজশাহীতে গাছ কেটে শহীদ মিনার নির্মাণের প্রক্রিয়া বন্ধে গতকাল শুক্রবার ‘শোকসভা’ করেছিলেন পরিবেশবাদীরা। এরপরও গাছ কাটা বন্ধ হয়নি। আজ শনিবার ভোরে একটি শতবর্ষী মেহগনিগাছ কেটে ফেলা হয়েছে। কাটার প্রস্তুতি নেওয়া হচ্ছিল পাকা জাম ধরে থাকা আরেকটি গাছ। স্থানীয় বাসিন্দারা জানতে পেরে সকাল ছয়টার দিকে গিয়ে বাধা দিলে শ্রমিকেরা পালিয়ে যান।

স্থানীয় চায়ের দোকানদার আবদুস সাত্তার প্রথম আলোকে বলেন, মেহগনিগাছটি গতকাল (শুক্রবার) রাতেও দাঁড়িয়ে ছিল। আজ ভোরে গাছ কাটার খবর পেয়ে তাঁরা ঘটনাস্থলে যান। পরে গাছ কাটা রেখে পালিয়ে যান শ্রমিকেরা।

খবর পেয়ে দুপুরে নির্মাণাধীন শহীদ মিনারে যান রাজশাহী পরিবেশ আন্দোলন ঐক্য পরিষদের সদস্যসচিব মো. নাজমুল হোসেন। তিনি প্রথম আলোকে বলেন, গতকাল রাত ১২টার দিকে তিনি শেষবারের মতো ঘুরে গেছেন। তখন মেহগনিগাছটি দাঁড়িয়ে ছিল। গত বৃহস্পতিবার গাছটির ডালপালা কাটা হয়েছিল। তাঁরা প্রতিবাদ করে বন্ধ করেছিলেন। তাঁরা ভেবেছিলেন, গাছটি আর কাটা হবে না। বর্ষায় আবার ডালপালা দিয়ে পাতা গজাবে। কিন্তু শেষরক্ষা হলো না।
