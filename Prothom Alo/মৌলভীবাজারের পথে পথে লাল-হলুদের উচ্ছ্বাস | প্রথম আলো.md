সড়কের দুই পাশ রঙিন হয়ে আছে ফুলে ফুলে। চোখজুড়ানো ফুলের হাটে কোনো কেনাবেচা নেই, লেনদেন নেই। নেই কোনো দেনদরবার। সারা বেলা ফুলের সঙ্গে শুধু ফুলের কানাকানি, হাওয়ার সঙ্গে ফুলের নাচ। এমন রঙের বৈচিত্র্য এখন পথে পথে।

মৌলভীবাজারের বড়লেখা পৌরসভার বেশ কিছু সড়কের দুই পাশে এখন রাধাচূড়া, কৃষ্ণচূড়া ও সোনালু ফুলের উচ্ছ্বাস। লাল-হলুদের বন্যা, ভ্রমরের গুনগুন। প্রজাপতি ও মৌমাছিরা উড়ে এসে বসছে ফুলে ফুলে। ফুলে ফুলে আসর জমেছে কীটপতঙ্গের। পথচারীদের নজর কাড়ছে ফুলের সরল হাসি।
