ঢাকার বিমানবন্দর এলাকা থেকে দাউদকান্দির দৈয়াপাড়া গ্রামে ঈদ করতে বাড়ি ফিরছেন চিকিৎসক আমিনুল ইসলাম। তিনি বলেন, স্ত্রী ও দুই ছেলেমেয়েকে নিয়ে গ্রামের বাড়িতে যাচ্ছেন। ঢাকার টিটাগাং রোড, কাঁচপুর ব্রিজ, মদনপুর, সোনারগাঁ, ভাটেরচর, ভবেরচর, বলদাখাল, রাবেয়া সিএনজি ফিলিং স্টেশন, গৌরীপুরে থেমে থেমে যানজটে আটকা পড়েন। সকাল নয়টায় দাউদকান্দির গৌরীপুর বাসস্ট্যান্ডে এসে পৌঁছান তাঁরা। এতে পৌনে দুই ঘণ্টা সময় বেশি লেগেছে তাঁদের। তা ছাড়া জনপ্রতি ৪০০ টাকার পরিবর্তে ঈদ উপলক্ষে ৫০০ টাকা ভাড়া দিতে হয়েছে।

ঢাকা থেকে ছেড়ে আসা ফেনীগামী স্টার লাইন পরিবহনের বাস দাউদকান্দির গৌরীপুর বাসস্ট্যান্ডে যানজটে আটকা পড়ে। বাসটির চালকের সহকারী শামীম মিয়ার সঙ্গে কথা হয়। তিনি বলেন, ভোর ৪টা ৩৫ মিনিটে ঢাকা থেকে রওনা দেন। পথে থেমে থেমে যানজটে আটকা পড়েন। সকাল ১০টায় দাউদকান্দির গৌরীপুরে পৌঁছান। অথচ স্বাভাবিক সময়ে এ পথ অতিক্রম করতে সোয়া এক ঘণ্টা লাগত।
