ব্রাহ্মণবাড়িয়ার আখাউড়া স্থলবন্দরে ‘ইন্দু বাংলা’ নামের একটি সুপারশপে অভিযান চালিয়ে প্রায় কোটি টাকার মালামাল জব্দ করে নিয়ে গেছে কাস্টমস কর্তৃপক্ষ। মালামালগুলো ৩১ মার্চ থেকে ২৯ মে পর্যন্ত আদালত ও শুল্ক গুদামের নিলামে অংশ নিয়ে কেনা হয়েছিল বলে দাবি সুপারশপের মালিকের।

আজ মঙ্গলবার বেলা ১১টা থেকে বিকেল ৪টা পর্যন্ত জেলা কর, শুল্ক ও আবগারি বিভাগের উপকমিশনার আবু হানিফ মোহাম্মদ আবদুল আহাদের নেতৃত্বে একটি দল ওই অভিযান চালায়। বিকেলে সুপারশপের সব মালামাল জব্দ করে কাভার্ড ভ্যানে নিয়ে যাওয়া হয়।

ইন্দু বাংলা নামের ওই সুপারশপের মালিকের নাম ইয়াকুব হোসেন। তিনি আখাউড়া স্থলবন্দরের কালিকাপুর এলাকার ঈদন মিয়ার ছেলে। পাঁচবার নিলামে অংশ নিয়ে তিনি মালামালগুলো কিনেছিলেন বলে দাবি করেন।
