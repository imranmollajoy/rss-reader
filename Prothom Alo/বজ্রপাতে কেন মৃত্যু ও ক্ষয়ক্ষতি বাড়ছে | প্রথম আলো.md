**বজ্রপাত থেকে প্রাণ রক্ষার সাশ্রয়ী পথ**

২১ মের একটি খবর বলে দেয়, কৃষি ও মৎস্য সম্পদের জন্য কত উপকারী এই মেঘ-বজ্রের খেলা। ওই দিন বজ্রসহ বৃষ্টি হওয়ায় প্রাকৃতিক মৎস্য প্রজননকেন্দ্র হালদা নদীতে মৌসুমের প্রথম ডিম ছাড়ে কার্পজাতীয় (রুই, কাতলা, মৃগেল, কালবাউশ) মা মাছ। সারা দেশের মৎস্যজীবীরা তাকিয়ে থাকেন হালদার দিকে। হ্যাচারির বাইরে এই প্রাকৃতিক উৎস থেকে মাছের পোনা পেলে তাঁরা আর কিছু চান না। সেদিন বেলা ১১টার পর জোয়ারের সময় নদীতে ৮ থেকে ১০টি স্থানে মা মাছগুলো ডিম ছাড়া শুরু করে। এখন চ্যালেঞ্জ হচ্ছে, এই উপকারী প্রাকৃতিক ব্যবস্থা থেকে জানমালের সুরক্ষা। কৃষিজমির চকে আগে যেমন বাবলা, খেজুরগাছের সমারোহ ছিল, সেটা আবার আমাদের ফিরিয়ে আনতে হবে। গাছ লাগানোর গড্ডলিকা প্রবাহে না ভেসে গাছ কাটা বন্ধের কাজটা অগ্রাধিকার দিতে হবে।

তাজা তালগাছ কেটে ডোঙা বানানো ও বিক্রি কঠোর হাতে নিয়ন্ত্রণ করতে হবে। এক নড়াইলের জেলা প্রশাসক ইচ্ছা করলেই বছরে হাজার ছয়েক তালগাছ বাঁচাতে পারেন। নড়াইল জেলার চাচুড়ী, তুলারামপুর, দীঘলিয়াসহ বিভিন্ন হাটে ডোঙা বিক্রি শুরু হয় জুন মাসে, চলে সেপ্টেম্বর পর্যন্ত। নড়াইল-যশোর সড়কে তুলারামপুরের হাট দেশের সবচেয়ে বড় ডোঙার হাট। এখানে সপ্তাহের শুক্র ও সোমবারে হাট বসে। এখানকার প্রতিটি হাটে কয়েক শ ডোঙা বেচাকেনা হয়। জনস্বার্থে তুলারামপুরের ডোঙার হাট বন্ধ করা কি খুবই কঠিন কাজ?

নেপাল ও ভারতের বজ্রপাতে বেঁচে যাওয়া কৃষকদের নিয়ে কাজ করছেন এমন সব মাঠকর্মী দেখেছেন, যেসব খেতমজুরের পায়ে রাবারের জুতা ছিল, তাদের বেঁচে যাওয়ার সংখ্যা খালি পায়ে থাকাদের চেয়ে অনেক বেশি। তা-ই যদি হয়, তাহলে রক্ষণাবেক্ষণ আর নজরদারির মুক্ত ব্যয়বহুল দণ্ড স্থাপনের চেয়ে জুতার দিকে মন দিতে বাধা কোথায়?
