এবারের বিশ্বকাপে রিশাদের ওপর সবচেয়ে বেশি আস্থা রেখেছেন নাজমুল। যখনই উইকেটের প্রয়োজন হয়েছে, রিশাদকে ডেকেছেন। ডেথ ওভারেও রিশাদকে ব্যবহার করেছেন। কালকেও রিশাদের প্রতি নাজমুলের সেই ভরসা ছিল, ‘শান্ত ভাই আমাকে বলেছেন, তুই পারবি, চেষ্টা কর, বাকিটা আল্লাহর ইচ্ছা। যখনই বোলিংয়ে আসি, চিন্তা করি দলকে কী দেওয়া যায়। উইকেট দিয়ে হোক কিংবা ডট বল দিয়ে হোক; চেষ্টা করেছি শুধু। বাকিটা আল্লাহ দিয়েছেন।’

সেন্ট ভিনসেন্টের উইকেট নিয়ে রিশাদ বলেছেন, ‘উইকেট ভালোই ছিল। আমরা চেষ্টা করেছি নিজেদের সামর্থ্য দিয়ে খেলার জন্য। মাঠে যারা ছিলাম, কখনোই মনে হয়নি হারার জন্য নেমেছি বা হেরে যাচ্ছি। সব সময় চিন্তা করেছি ফলাফল শেষ বলে দেখা যাবে। আমার মনে হয় ৫-১০ রান কম হয়েছে, তবে ঠিক আছে।’
