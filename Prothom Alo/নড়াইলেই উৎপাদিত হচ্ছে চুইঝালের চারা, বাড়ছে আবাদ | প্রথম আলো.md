চাষিদের সঙ্গে কথা বলে জানা যায়, বেলে–দোআঁশ মাটিতে চুইঝালের চারা রোপণ করলে সবচেয়ে ভালো ফলন পাওয়া যায়। একটি গাছ থেকে কাটিং পদ্ধতিতে নতুন করে চারা উৎপাদন করা যায়। ফলে বারবার চারা কেনার প্রয়োজন হয় না। গাছ রোপণের পর জৈব সার ও পর্যাপ্ত পানি দিলেই হয়। বাড়তি তেমন কোনো যত্নের প্রয়োজন নেই। দুই বছর পর থেকে গাছ বিক্রি করা যায়। গাছের ওজন হিসেবে এর দাম নির্ধারণ হয়। গাছের বয়স যত বাড়ে, দামও বাড়তে থাকে। ১০ বছরে একেকটি গাছ থেকে ২০ হাজার টাকা পর্যন্ত আয় করা যায়।

প্রায় ১৫ বছর ধরে চুইঝালের চাষ করছেন ফয়সাল আমিন নামের এক চাষি। তিনি বলেন, চুইঝালের চাষে অতিরিক্ত ঝামেলা পোহাতে হয় না। পরিত্যক্ত জায়গায় এটির চাষ সম্ভব। বিক্রিতেও কোনো ঝামেলা নেই, ব্যাপারীরা বাড়িতে এসে কিনে নিয়ে যান।  
চম্পা খাতুন নামের এক নারী বলেন, ‘আমি ২০০৫ সালে ১০টি গাছ দিয়ে চুইঝাল চাষ শুরু করি। সেখান থেকে দেড় লাখ টাকার চুইঝাল বিক্রি করেছিলাম। আমাদের এলাকায় তখন অন্য কেউ করত না, এখন আশপাশের সবাই চাষ করছে।’
