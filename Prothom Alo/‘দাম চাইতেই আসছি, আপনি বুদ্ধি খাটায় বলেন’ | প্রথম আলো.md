এই বিক্রেতারা তাঁদের স্থানীয় এলাকার বিভিন্ন গৃহস্থের কাছ থেকে এই খাসি কিনেছেন। এরপর কয়েকজন মিলে পিকআপ ভ্যান ভাড়া করে আজ রাজধানীতে এসেছেন বিক্রি করতে। তাঁদের দাবি অনুযায়ী, যেহেতু গ্রামের গৃহস্থদের কাছ থেকে কেনা, এ কারণে অধিকাংশই দেশি জাতের।

মালিবাগ মোড় থেকে এগিয়ে শান্তিবাগের ভেতর দিকে মসজিদের কাছে ১৫টি খাসি নিয়ে বসে ছিলেন নরসিংদীর বাশার মিয়া। তিনি মাঝারি আকৃতির একটি খাসির দাম ৬০ হাজার টাকা চাইতেই এক ক্রেতা কিছুটা ভেংচি কাটলেন দাম শুনে। বাশার মিয়া অত্যন্ত বিনয়ের সঙ্গে হাসিমুখে বললেন, ‘এত দূর থিকা দাম চাইতেই আসছি, আপনি বুদ্ধি খাটায়ে একটা বলেন। এত রাগ করেন কেন?’ ক্রেতার রাগ মনে হয় তাতে আরও একটু বেড়ে গেল। তিনি ধুর মিয়া বলে সরে গেলেন নিজের গন্তব্যে। তবে এখানকার বাসিন্দা কামাল হোসেন জানালেন, তিনি এ বছর দ্বিধায় ছিলেন কোরবানি দিতে পারবেন কি না। প্রতিবছরই তিনি ভাগে গরু কোরবানি দেন, তবে এ বছর একটু আর্থিক সংকটে পড়েছিলেন বলে দ্বিধায় ছিলেন। শেষ মুহূর্তে সব বিবেচনা করে সিদ্ধান্ত নিয়েছেন, ১৫ থেকে ১৭ হাজার টাকার মধ্যে একটা খাসি কিনবেন। তাই বের হয়েছেন। এখন হাট পর্যন্ত যাবেন, না গলি থেকেই নেবেন, সিদ্ধান্ত নিতে পারছেন না।

রাজধানীর আশপাশের বিভিন্ন জায়গা থেকে আসা এই বিক্রেতাদের মধ্যে পলাশীর মোড়ে দাঁড়িয়ে থাকা গাজিপুরের শাহ আলীর ভাগ্য মনে হয় সবচেয়ে ভালো। তিনি ১০টি খাসি এনেছিলেন। দুপুর সাড়ে ১২টার মধ্যে তাঁর ৫টি পশু বিক্রি হয়ে গিয়েছে বলে তিনি খুশি। তিনি খুব বেশি দামও চাননি। বললেন, সব কটি বিক্রি হয়ে যাবে বিকেলের আগেই। এরপর বাড়ি চলে যাবেন। শাহ আলী জানান, তিনি প্রতিবছরই কোরবানির ঈদের আগের দিন এভাবে আসেন। একসময় পলাশীতে হাট বসত। তখন সেই হাটে বসতেন।
