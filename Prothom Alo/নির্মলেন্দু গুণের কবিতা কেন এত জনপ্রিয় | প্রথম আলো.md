ভাটি অঞ্চলের ওই ‘লোককবি’দের সহবত কি তবে ভাটির মানুষ নির্মলেন্দু গুণের কবিতার মধ্যে আখ্যানধর্মিতার লক্ষণকে প্রকটিত করে তুলেছে! গুণের কবিতায় একাধারে কথক এবং কবির সহাবস্থান লক্ষ করা যায়। কবিতায় তিনি তাঁর কহতব্যকে অধিকাংশ সময় আখ্যানের মোড়কে মুড়িয়ে বলেন এবং এর ভেতরেই কবিত্বের ঝলক দেখান। ফলে পাঠকের সঙ্গে সহজেই তাঁর কবিতা কার্যকরী যোগাযোগ করে উঠতে পারে। গুণের অধিকাংশ জনপ্রিয় ও বিখ্যাত কবিতাই গল্পচ্ছলে লেখা মূর্ত কবিতা। যেখানে অখণ্ড গল্প নেই, সেখানেও টুকরো টুকরো গল্প থাকে। যেখানে তা–ও থাকে না, সেখানে তিনি থাকেন সাধারণ মানুষের যাপিত জীবনের পর্যাপ্ত অনুষঙ্গের জগতের ভেতর। তাঁর মনোলগ কবিতাও কথকতা। ফলে গুণের কবিতা কখনো পাঠককে ছেড়ে দেয় না। ‘টেক্সট’–এর মধ্যে পাঠকের অপরায়ণ ঘটে না। তা সে সাধারণ পাঠকই হোক আর বিদগ্ধ পাঠকই হোক। কে না জানে, মূর্ত কবিতার কারবারি বড় কবিরাই সাধারণত পৃথিবীজুড়ে জনপ্রিয় হয়ে থাকেন। গুণের ক্ষেত্রে এর ব্যতিক্রম হয়নি।

বহু মানুষের সত্তার সঙ্গে যুক্ত কবিতা বহু মানুষের প্রিয়তা অর্জন করে—এটাই স্বাভাবিক। সারা পৃথিবীর ইতিহাসে তো তা-ই দেখি। গুণের কবিতা বাংলাদেশের মানুষের সত্তার খুব ঘনিষ্ঠ বিভিন্ন রাজনৈতিক ইতিহাসের সঙ্গে গভীরভাবে যুক্ত। কবি হিসেবে গুণের জন্মই তো উনসত্তরের গণ–অভ্যুত্থানের গর্ভ থেকে। প্রেমাংশুর রক্ত চাই কাব্যগ্রন্থের প্রায় প্রতিটি কবিতা সেই সাক্ষ্যই বহন করছে। এ ছাড়া ছয় দফা, মুক্তিযুদ্ধ, ১৯৭৫-এর ট্রাজেডি, স্বৈরশাসনবিরোধিতা—কোথায় নেই গুণের কবিতা! তাঁর অনেক কবিতা প্রায় নির্বিকল্পভাবে বাংলাদেশের বিভিন্ন রাষ্ট্রীয় অনুষ্ঠানে দরকার হয়ে পড়ে। এসব কবিতার অনেকগুলো আবার সাধারণ মানুষের মুখে মুখে চালু আছে। এই তো গুণের কবিতার জনপ্রিয়তার সাতকাহনের এক কাহন!
