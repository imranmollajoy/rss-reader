রাষ্ট্র সংস্কার শ্রমিক আন্দোলনের সহসভাপতি সোহেল শিকদারের সঞ্চালনায় সংবাদ সম্মেলনে লিখিত বক্তব্য তুলে ধরেন সংগঠনটির সাংগঠনিক সমন্বয়ক ইমরান ইমন। তিনি বলেন, ‘প্রধানমন্ত্রী তাঁর সংবাদ সম্মেলনে যেভাবে ইউরোপের মধ্যে “ফ্রি যাতায়াতের” উদাহরণ দিয়েছেন, সেটা তো কোনোভাবেই ভারত-বাংলাদেশের জন্য প্রযোজ্য নয়। সেখানে যাতায়াত হয় সমমর্যাদার দুটি দেশের মধ্যে; সেখানে এক দেশ আরেক দেশকে কাঁটাতার দিয়ে ঘিরে রাখে না। এক দেশের বাহিনী সেই কাঁটাতার পেরিয়ে এসে আরেক দেশের নাগরিকদের গুলি করে মারেও না।’

রাষ্ট্র সংস্কার আন্দোলনের সংবাদ সম্মেলনে উপস্থিত ছিলেন সংগঠনটির জাতীয় নির্বাহী কমিটির সদস্য হাবিবুর রহমান, ঢাকা জেলা সমন্বয়ক শাহাবুদ্দিন কবিরাজ, রাষ্ট্র সংস্কার যুব আন্দোলনের প্রধান সমন্বয়ক মাশকুর রাতুল, ঢাকা মহানগর দক্ষিণের দপ্তর সমন্বয়ক এহসান আহমেদ, দ্বীন ইসলাম, ইয়াকুব হোসেন প্রমুখ।
