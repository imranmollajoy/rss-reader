প্রকৃত রিজার্ভের হিসাব কীভাবে হবে, সেই সূত্রও ঋণ দেওয়ার সময় বাংলাদেশকে জানিয়ে দিয়েছিল আইএমএফ। কোনো বিদেশি ঋণ যদি এক বছরের মধ্যে পরিশোধ করতে না হয়, তাহলে তা প্রকৃত রিজার্ভ হিসেবে যুক্ত করা যায়। এখন বাংলাদেশ যেসব ঋণ পেয়েছে, সেগুলোর বেশির ভাগই দীর্ঘমেয়াদি। ফলে প্রকৃত রিজার্ভের শর্ত পূরণ হয়েছে। 

ঋণের শর্ত হিসেবে বাংলাদেশকে নির্দিষ্ট সময় পরপর কী পরিমাণ প্রকৃত রিজার্ভ রাখতে হবে, তা-ও ঠিক করে দিয়েছিল আইএমএফ। সে অনুযায়ী, প্রতি তিন মাস পরপর আইএমএফের শর্ত মেনে রিজার্ভ সংরক্ষণ করতে হচ্ছে।

সংস্থাটির শর্ত অনুযায়ী, বাংলাদেশকে চলতি জুনের শেষে প্রকৃত রিজার্ভ ২ হাজার ১০ কোটি ডলার রাখতে বলা হয়েছিল। পরে বাংলাদেশের অনুরোধে তা কমিয়ে ১ হাজার ৪৭৮ কোটি ডলারের লক্ষ্য দেওয়া হয়।

বাংলাদেশ ব্যাংকের একজন কর্মকর্তা নাম প্রকাশ না করার শর্তে *প্রথম আলো*কে জানান, জুন মাসের শেষ কর্মদিবস হওয়ায় গত বৃহস্পতিবার একদিকে ঋণের অর্থ আসে, অন্যদিকে আবার নানা ঋণের কিস্তিও শোধ করা হয়। এরপরও মোট রিজার্ভ বেড়ে দাঁড়িয়েছে ২ হাজার ৭১৫ কোটি ডলার, যা গত বুধবার ছিল ২ হাজার ৪৬২ কোটি ডলার। গত বৃহস্পতিবার প্রকৃত বা দায়হীন রিজার্ভ বেড়ে ১ হাজার ৫৫০ কোটি ডলার ছাড়িয়েছে, যা আইএমএফের বেঁধে দেওয়া ১ হাজার ৪৭৮ কোটি ডলারের লক্ষ্যের চেয়ে বেশি।
