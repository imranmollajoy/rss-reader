গরমে পুড়ছে ভূমধ্যসাগর অঞ্চলও। তাপপ্রবাহের কারণে সেখানে দাবানল সৃষ্টি হয়েছে। যুক্তরাষ্ট্রের ন্যাশনাল ওশানিক অ্যান্ড অ্যাটমোসফেরিক অ্যাডমিনিস্ট্রেশনের দেওয়া তথ্য অনুযায়ী, দাবানলের আগুন ছড়িয়ে পড়েছে পর্তুগাল থেকে গ্রিস পর্যন্ত। আলজেরিয়ায় আফ্রিকার উত্তর উপকূলও জ্বলছে দাবানলের আগুনে।

আবহাওয়াবিদেরা বলছেন, চলতি সপ্তাহে সার্বিয়ায় তাপমাত্রা ৪০ ডিগ্রি সেলসিয়াসের আশপাশে থাকতে পারে। গরমের কারণে সেখানে সর্বোচ্চ সতর্কতা জারি করা হয়েছে। মানুষকে ঘরের বাইরে থাকতে মানা করা হচ্ছে। রাজধানী বেলগ্রেডের জরুরি সেবা কর্তৃপক্ষ জানিয়েছে, অসুস্থ হয়ে বুধবার রাতে ১০৯ বার চিকিৎসকের কাছে সহায়তা চেয়েছে মানুষ। প্রতিবেশী দেশ মন্টেনেগ্রোর অবস্থাও ভয়াবহ।

বিশ্বের বিভিন্ন প্রান্তের পর্যটকদের কাছে একটি আকর্ষণীয় গন্তব্য ইউরোপ। তবে ভয়াবহ গরমের কারণে এ বছর সেখানে বহু পর্যটকের মৃত্যু ও নিখোঁজ হওয়ার খবর পাওয়া যাচ্ছে। গ্রিসের মাথরাখি দ্বীপে ৫৫ বছর বয়সী একজন মার্কিনের মৃত্যু হয়েছে বলে গত সোমবার জানিয়েছে স্থানীয় পুলিশ। তাঁকে নিয়ে এক সপ্তাহের মধ্যে দ্বীপটিতে তিন পর্যটকের মৃত্যু হলো।
