অতীতে দুই ঈদেই যাত্রীদের ঘণ্টার পর ঘণ্টা মাওয়া ও দৌলতদিয়া ঘাটে অপেক্ষা করতে হতো ফেরির জন্য। পদ্মা সেতু চালু হওয়ায় মাওয়া ফেরি বন্ধ করে দেওয়া হয়েছে। দৌলতদিয়া ফেরিঘাটে যাত্রীদের ভিড় থাকলেও আগের চেয়ে অনেক কম। সে ক্ষেত্রে দক্ষিণ ও দক্ষিণ–পশ্চিমাঞ্চলের মানুষের জন্য পদ্মা সেতু বিরাট স্বস্তি এনে দিয়েছে। ঢাকা থেকে তিন ঘণ্টায় বরিশালে ও পাঁচ ঘণ্টায় খুলনায় যাওয়া যায়।

পদ্মা সেতু চালু হওয়ার পর দক্ষিণাঞ্চলের নৌপথে যাত্রীদের চাপ কমেছে। কিন্তু মনে রাখতে হবে, এখন বর্ষা মৌসুম। যেকোনো সময় ঝড়–বৃষ্টি হতে পারে। অতএব নৌযানে চলাচলের ক্ষেত্রে বাড়তি সতর্কতা জরুরি।

গত ঈদে সড়কে রেকর্ড সংখ্যক দুর্ঘটনা ও প্রাণহানি হয়েছে। যাত্রী কল্যাণ সমিতি ও রোড সেফটি কোয়ালিশন দুর্ঘটনা রোধে কিছু সুপারিশ করেছে। সরকার এসব সুপারিশ আমলে নিয়ে সড়ক ব্যবস্থাপনা সুশৃঙ্খল করতে পারলে লাখ লাখ মানুষের ঈদযাত্রা নিরাপদ হবে। কারও আনন্দের ঈদযাত্রা যাতে বিষাদে পরিণত না হয়, সেদিকে সংশ্লিষ্ট সবাই সজাগ থাকবেন আশা করি।
