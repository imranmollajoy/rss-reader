মাত্র দুই দিন পর পবিত্র ঈদুল আজহা। পরিবারের সঙ্গে ঈদ উদ্‌যাপন করতে বাড়ির উদ্দেশে রওনা দিয়েছেন শিল্পনগরী গাজীপুর ও ঢাকার কর্মজীবী মানুষ। ঢাকা–টাঙ্গাইল মহাসড়কে যানবাহন ও ঘরমুখী মানুষের চাপ বেড়েছে কয়েক গুণ। বাসের চেয়ে মানুষের ভিড়ই যেন বেশি। এ সুযোগে গণপরিবহনের অসাধু কিছু চালক ও সহযোগী অতিরিক্ত ভাড়া আদায় করছেন।

আজ শুক্রবার সকাল থেকে দুপুর পর্যন্ত বৃষ্টি হওয়ায় চরম ভোগান্তিতে পড়েন ঘরমুখী যাত্রীরা। দুপুরের পর ঢাকা–টাঙ্গাইল মহাসড়কের চন্দ্রা বাসস্ট্যান্ডে যাত্রীবাহী বাসগুলোয় চলছে দরদাম। স্বাভাবিক সময়ের চেয়ে তুলনায় বাসগুলোতে দ্বিগুণ ভাড়া নেওয়া হচ্ছে। এতে হতাশা প্রকাশ করছেন যাত্রীরা। তবে পরিবহন চালকদের দাবি, সড়কের বিভিন্ন স্থানে খরচ বেড়েছে। এ জন্য ঈদে বেশি ভাড়া নেওয়া হয়।

হাবিবুর রহমান নামের এক যাত্রী প্রথম আলোকে বলেন, ‘স্বাভাবিক সময়ে সিরাজগঞ্জে যেতে ভাড়া লাগে ২৫০ থেকে ৩০০ টাকা। কিন্তু আজ ৬০০ টাকা করে চাচ্ছে। ৫০০ টাকা বলেছি, তা–ও নিচ্ছে না। শেষ পর্যন্ত ৫৫০ টাকা করে দিয়ে আমরা তিনজন বাসে উঠছি।’
