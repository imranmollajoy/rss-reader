রেলগেট এলাকায় একটি ভ্যানে ১৬-১৭টি গরুর চামড়া নিয়ে বসেছিলেন ব্যবসায়ী ইয়াজ নুর। এক ব্যক্তি চামড়া বিক্রি করতে এলে তিনি দাম বললেন ১০০ টাকা। পরে দাম ২৫০ পর্যন্ত উঠলেও তিনি বিক্রি করতে রাজি হলেন না। বললেন, মসজিদ মাদ্রাসায় দান করবেন। এত কমে বিক্রি করবেন না। চামড়ার দাম জিজ্ঞাসা করতেই ক্ষুব্ধ হয়ে বলেন, ‘এটা আমাকে না, সরকারকে গিয়ে জিজ্ঞাসা করেন। আগে তো এক চামড়ার দামই ছিল দেড় দুই হাজার।’

ব্যবসায়ী ইয়াজ নুর বলেন, ভালো চামড়ার দাম ভালো। তিনি এবার সর্বোচ্চ ৮০০ টাকায়ও একটি চামড়া কিনেছেন। পরে বিক্রি করতে পারবেন কি না, জানেন না। তবে চামড়াটি ভালো।

রাজশাহী চামড়া ব্যবসায়ী সমিতির সভাপতি মো. আসাদুজ্জামান প্রথম আলোকে বলেন, চামড়ার দাম গত বছরের তুলনায় কিছুটা বেড়েছে। এবার এক হাজারেও গরুর চামড়া বিক্রি হয়েছে বলে তিনি দাবি করেন।

রাজশাহী অতিরিক্ত জেলা প্রশাসক কল্যাণ চৌধুরী বলেন, চামড়ার ব্যাপারে তাঁরা আগেই সংশ্লিষ্টদের নিয়ে সভা করেছেন। তাঁরা মাঠপর্যায়ে তদারকি করছেন। বিসিকও এটি দেখছে।
