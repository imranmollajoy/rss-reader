১০ বছরে পাট রপ্তানি করে ১০ হাজার ৪৫৪ কোটি ১৬ লাখ টাকা আয় হয়েছে বলে জানিয়েছেন বস্ত্র ও পাটমন্ত্রী জাহাঙ্গীর কবির নানক।

আজ বৃহস্পতিবার জাতীয় সংসদে সংসদ সদস্য মোরশেদ আলমের প্রশ্নের জবাবে পাটমন্ত্রী এ তথ্য জানান। স্পিকার শিরীন শারমিন চৌধুরীর সভাপতিত্বে সংসদের বৈঠকের শুরুতে প্রশ্নোত্তর টেবিলে উত্থাপন করা হয়।

পাটমন্ত্রী জানান, ১০ বছরে (২০১৩-১৪ থেকে ২০২২-২৩ অর্থবছর) বাংলাদেশ থেকে ১৯ লাখ টনের বেশি কাঁচা পাট রপ্তানি হয়েছে। ভারত, পাকিস্তান, চীন, নেপাল, ব্রাজিল, যুক্তরাজ্য, জিবুতি, ভিয়েতনাম, অস্ট্রিয়া, যুক্তরাষ্ট্র, স্পেন, জার্মানি, মেক্সিকো, ফ্রান্স, মালয়েশিয়া, জাপান, কোরিয়া, তুর্কি, ইন্দোনেশিয়া, বেলজিয়াম, তিউনিসিয়া, কেনিয়া, উগান্ডা, সিঙ্গাপুরসহ ১৩৫টি দেশে পাট রপ্তানি করা হয়েছে।
