পারুল: আমার শরীরটারে কবরে পাঠাইতে পারবা বাজান, মনটারে পারবা না!  
বাবা: মণ্ডল সবই পারে।

পারুল: পারলে আমার মন থেকে শিমুলের নাম সরিয়ে দাও।

বাবা: পারুল, আমি তোর কইলজা ছিঁড়া ফালামু।

পারুল: আমার ভেতরের কোনো কিছুই তো আমার ভেতর খুঁইজা পাইবা না, বাজান। সবকিছু শিমুলের কাছে।

বাবা: তাহলে আমি শিমুলের সবকিছু শেষ কইরা ফালামু।

পারুল: শিমুলের কোনো কিছুই তো তার কাছে নাই, বাজান। ওর সবকিছু তো আমার কাছে।

এ সংলাপের পর পারুলকে মারলে আঘাত পান সিনেমার নায়ক শিমুলও...। কয়েক মাস আগের কথা। বাংলা চলচ্চিত্রের তুমুল হিট সিনেমা ‘শিমুল পারুল’ ছবির একটি ক্লিপ ভাইরাল হয়েছিল। ওপরের সংলাপ সেই ভিডিও থেকে নেওয়া।  
১৯৯০ সালে মুক্তি পায় দেলোয়ার জাহান ঝন্টু পরিচালিত সাড়াজাগানো সিনেমাটি। সেখানে জুটিবদ্ধ হয়ে অভিনয় করেছেন বাংলা চলচ্চিত্রের ‘মিয়া ভাই’ হিসেবে পরিচিত নায়ক ফারুক এবং অভিনেত্রী সুনেত্রা। ‘শিমুল পারুল’ সিনেমাটি গ্রামবাংলার নিটোল প্রেমের চমৎকার চিত্রায়ণ।
