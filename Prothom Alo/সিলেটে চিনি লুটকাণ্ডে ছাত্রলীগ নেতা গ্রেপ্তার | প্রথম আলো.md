সিলেটের বিয়ানীবাজারে ট্রাকচালককে অস্ত্রের মুখে জিম্মি করে ট্রাকভর্তি চিনি লুটের মামলায় আরও একজনকে গ্রেপ্তার করেছে পুলিশ। গ্রেপ্তার জাহিদুল হক (২৬) সদ্য বিলুপ্ত বিয়ানীবাজার উপজেলা ছাত্রলীগের সাধারণ সম্পাদক ছিলেন।

চিনি লুটের ঘটনার অভিযোগ ওঠার পর গত শুক্রবার উপজেলা ছাত্রলীগের কমিটি বিলুপ্ত ঘোষণা করে ছাত্রলীগের কেন্দ্রীয় কমিটি। আজ রোববার ভোর সাড়ে ৫টার দিকে জাহিদুল হককে বিয়ানীবাজার পৌরসভার নিদনপুর এলাকার নিজ বাড়ি থেকে গ্রেপ্তার করে পুলিশ।

উপজেলা ছাত্রলীগের সদ্য বিলুপ্ত কমিটির সাধারণ সম্পাদককে গ্রেপ্তারের বিষয়টি নিশ্চিত করে বিয়ানীবাজার থানার ভারপ্রাপ্ত কর্মকর্তা (ওসি) দেবদুলাল ধর বলেন, চিনি লুটের ঘটনায় করা মামলায় জাহিদুল হকের নাম উল্লেখ না থাকলেও ঘটনার পর তাঁর ছবি এবং ফোনালাপ সামাজিক যোগাযোগমাধ্যমে ফাঁস হয়। ঘটনার সঙ্গে সংশ্লিষ্টতার দায়ে তাঁকে গ্রেপ্তার করা হয়।

ওসি দেবদুলাল ধর আরও বলেন, গ্রেপ্তার ব্যক্তিকে রোববার দুপুরে আদালতে পাঠানো হয়েছে। তাঁকে জিজ্ঞাসাবাদের জন্য রিমান্ডের আবেদন করা হবে।
