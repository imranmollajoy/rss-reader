বাগেরহাট সদর উপজেলায় জমিসংক্রান্ত বিরোধের জেরে ভাতিজার লাঠির আঘাতে আজহার শেখ (৬০) নামের এক ব্যক্তি নিহত হয়েছেন বলে অভিযোগ পাওয়া গেছে। গতকাল সোমবার রাত ১০টার দিকে আহত অবস্থায় খুলনা মেডিকেল কলেজ হাসপাতালে নেওয়ার পথে মারা যান তিনি।

নিহত আজহার শেখ বাগেরহাট সদর উপজেলার যাত্রাপুর ইউনিয়নের চাপাতলা গ্রামের বাসিন্দা ছিলেন। তিনি ঢাকায় মাছের ব্যবসা করতেন। তাঁর এক ছেলে ও এক মেয়ে রয়েছে।

আজহারের মৃত্যুর ঘটনায় পুলিশ জিজ্ঞাসাবাদের জন্য তিনজনকে আটক করেছে। তাঁরা হলেন আজহারের বড় ভাই মৃত আফজাল শেখের স্ত্রী মমতাজ বেগম, ছেলে হুমায়ুন শেখ ও হুমায়ুনের স্ত্রী সাবিনা বেগম।
