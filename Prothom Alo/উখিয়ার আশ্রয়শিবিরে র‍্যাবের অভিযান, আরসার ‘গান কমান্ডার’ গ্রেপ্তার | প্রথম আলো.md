র‍্যাব-১৫ অধিনায়ক লেফটেন্যান্ট কর্নেল এইচ এম সাজ্জাত হোসেন বলেন, বালুখালী আশ্রয়শিবিরে (ক্যাম্প-১০) নাশকতার উদ্দেশ্যে আরসা সন্ত্রাসীরা পাশের দেশ (মিয়ানমার) থেকে ভারী অস্ত্র নিয়ে আসেন। সেনা ও র‌্যাবের গোয়েন্দা তথ্যের ভিত্তিতে গতকাল রাতে র‌্যাবের একটি বিশেষ দল সেখানে হানা দেয়। র‌্যাবের উপস্থিতি টের পেয়ে পালানোর সময় মো. জাকারিয়াকে গ্রেপ্তার করা হয়। এরপর জাকারিয়ার স্বীকারোক্তির ভিত্তিতে পালংখালী এলাকা থেকে মিয়ানমারের আইনশৃঙ্খলা রক্ষাকারী বাহিনীর সদস্যদের ব্যবহৃত একটি ভারী অস্ত্র জি-৩ রাইফেল ও পাঁচটি গুলি উদ্ধার করা হয়। জাকারিয়ার বিরুদ্ধে উখিয়া থানায় হত্যাসহ বিভিন্ন অপরাধের একাধিক মামলা রয়েছে।

উল্লেখ্য, গত বুধবার সকালে উখিয়ার থাইংখালীর তাজনিমারঘোনা আশ্রয়শিবিরে (ক্যাম্প-১৯) আরসার সঙ্গে আর্মড পুলিশ ব্যাটালিয়নের (এপিবিএন) সংঘর্ষ ও গোলাগুলির ঘটনায় খুন হয়েছেন আরসার আরেক ‘গান কমান্ডার’ আবদুল মোনাফ (২৭)। তিনি ওই আশ্রয়শিবিরের এ-৪ ব্লকের রোহিঙ্গা আজিম উল্লাহর ছেলে। নিহত মোনাফের বিরুদ্ধে চারটি হত্যা ও একটি অস্ত্রসহ ছয়টি মামলা রয়েছে।

র‍্যাবের সংবাদ সম্মেলনে বলা হয়, ২০১৭ সালে মিয়ানমারের রাখাইন রাজ্য থেকে সীমান্ত অতিক্রম করে বাংলাদেশে অনুপ্রবেশ করে জাকারিয়া উখিয়ার বালুখালী আশ্রয়শিবিরে বসবাস শুরু করেন। এরপর তিনি আরসার নেট দল অর্থাৎ সংবাদদাতা এবং পরবর্তী সময় গান গ্রুপের সক্রিয় সদস্য হিসেবে কাজ শুরু করেন। ২০২৩ সালের শেষের দিকে জাকারিয়াকে রোহিঙ্গা ক্যাম্প-১০–এর ব্লক-এফ/১৭–এর ‘ব্লক কমান্ডার’ হিসেবে নিয়োগ দেওয়া হয়। এ সময় জাকারিয়ার নেতৃত্বে আশ্রয়শিবিরে অপহরণ, অস্ত্র, মাদক, চাঁদাবাজি ও সাধারণ রোহিঙ্গাদের নির্যাতনসহ বিভিন্ন অপরাধ কার্যক্রম পরিচালিত হতো। পরবর্তীকালে তাঁকে গান কমান্ডারের দায়িত্ব দেওয়া হয়। আরসার শীর্ষ কমান্ডার আতাউল্লাহ আবু আম্মার জুনুনির সঙ্গে জাকারিয়ার সুসম্পর্ক রয়েছে।
