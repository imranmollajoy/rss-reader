কক্সবাজার সদর উপজেলার চৌফলদণ্ডী উপকূলে যৌথ অভিযান চালিয়ে নিষিদ্ধঘোষিত জঙ্গি সংগঠন আনসার আল ইসলামের তিন সক্রিয় সদস্যকে গ্রেপ্তার করেছে র‌্যাব। এ সময় উগ্রবাদী ১০টি বই, ২৯টি প্রচারপত্র, বিস্ফোরক তৈরির ম্যানুয়াল, একটি ডায়েরি, দুটি মাদ্রাসার পরিচয়পত্র, দুটি জাতীয় পরিচয়পত্র, দুটি মুঠোফোন ও ৪ হাজার ৫৯০ টাকা জব্দ করা হয়েছে। আজ শুক্রবার দুপুরে র‌্যাব-১৫ কক্সবাজার কার্যালয়ে সংবাদ সম্মেলন করে এ তথ্য জানানো হয়।

গ্রেপ্তার তিনজন হলেন জামালপুরের ইসলামপুর উপজেলার জাকারিয়া মণ্ডল (১৯), ভোলার বোরহানউদ্দিন উপজেলার নিয়ামত উল্লাহ (২১) ও ফেনীর সোনাগাজী উপজেলার মো. ওজায়ের (১৯)। গতকাল বৃহস্পতিবার মধ্যরাতে যৌথভাবে এ অভিযান পরিচালনা করে র‌্যাব-১৫ ও র‌্যাব-৭।
