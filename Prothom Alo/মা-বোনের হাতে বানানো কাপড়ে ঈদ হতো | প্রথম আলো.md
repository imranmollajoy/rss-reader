আমরা যেহেতু দেশের বাইরে থাকতাম, বাবা-মা ছিলেন আমাদের সবচেয়ে ভালো বন্ধু। তাঁদের কাছেই ছিল যত আবদার। ছোটবেলায় এমনও শুনতাম, অনেকে ঈদের নতুন জামা কিনে লুকিয়ে রেখেছেন। যাতে ঈদের আগে ভাইবোনেরা কেউ কারোটা দেখতে না পারে। আমাদের আবার সেই সুযোগ ছিল না। কারণ, ঈদের জামাকাপড় একটা সময় পর্যন্ত মা-ই সেলাই করে দিতেন। বাজার থেকে থানকাপড় কিনে আনতেন। এরপর ঘরে সেলাই মেশিনে জামাকাপড় তৈরি হতো। পরে অবশ্য বড় বোন দিনা আপাও নিজের ডিজাইনে আমার জন্য জামাকাপড় বানাতেন।

মা আর বোনের হাতে বানানো কাপড় পরার মধ্যেও একটা আলাদা আনন্দ আছে। বিষয়টা পরম শান্তিরও। ছোটবেলায় ফ্রকটাই সবচেয়ে বেশি পরা হতো; বড় হওয়ার সঙ্গে সঙ্গে সালওয়ার-কামিজ। মা আর বোনের বানানো জামাকাপড় পরে কত আনন্দেই না ঘোরাঘুরি করতাম!

ছোটবেলার প্রতিটি ঈদই ছিল হাসিখুশিমাখা। বাবা তো চাকরি করতেন, মা ছিলেন পুরোদস্তুর গৃহিণী, তিনিই আমাদের ভাইবোনদের সামলাতেন। আমাদের বেড়ে ওঠা ও গড়ে তোলার কাজটা মূলত তিনিই করতেন। তো ঈদের সময় অনেক কিছু রান্না করতেন মা। তাঁর বানানো সব খাবারই খুব মজার ছিল। তার মধ্যে আমার সবচেয়ে পছন্দের ছিল আলুর দম আর লুচি। চিকেন রোস্টও খুবই ভালো লাগত।
