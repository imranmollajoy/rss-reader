কুড়িগ্রামের রাজারহাট উপজেলার বিদ্যানন্দ ইউনিয়ন ও ঘড়িয়ালডাঙ্গা ইউনিয়নের দুই কিলোমিটার এলাকাজুড়ে তিস্তা নদীতে ভাঙন তীব্রতর হয়েছে। এক সপ্তাহের ভাঙনে এই দুই ইউনিয়নের ৫০টির বেশি পরিবার ক্ষতিগ্রস্ত হয়েছে। গত বছরও এই দুই ইউনিয়নে নদীভাঙনে শতাধিক পরিবার তাদের ভিটেমাটি কিংবা একমাত্র ফসলি জমি হারিয়েছিল। তবে এসবের বিপরীতে শুষ্ক মৌসুমে ভাঙন রোধে পানি উন্নয়ন বোর্ড (পাউবো) কার্যকর কোনো পদক্ষেপ নেয়নি।

স্থানীয় লোকজনের অভিযোগ, ভাঙনের আগে শুষ্ক মৌসুমে পাউবোর লোকজনের দেখা পাওয়া যায় না। বন্যার সময় নদীতে ভাঙনের তীব্রতা দেখা দিলেই কেবল পাউবোর লোকজন জিও ব্যাগ নিয়ে দৌড়ঝাঁপ শুরু করেন।

এই বক্তব্যের জবাবে পাউবো বলছে, এসব এলাকায় দীর্ঘমেয়াদি ও স্থায়ী কাজের বরাদ্দ থাকে না। সে জন্য কেবল বন্যার সময় ভাঙন শুরু হলে জরুরি ভিত্তিতে জিও ব্যাগ দিয়ে ভাঙন ঠেকানো হয়।
