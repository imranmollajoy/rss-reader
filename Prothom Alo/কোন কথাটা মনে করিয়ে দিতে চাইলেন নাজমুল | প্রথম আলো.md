সেন্ট ভিনসেন্ট থেকে যে বিমানে উড়ে বাংলাদেশ দল অ্যান্টিগায় এসেছে, সেটির গায়ে লেখা ‘ফ্লাই অলওয়েজ’। বাহ্, দারুণ তো! তা এমন শুভকামনা কি শুধু বাংলাদেশ দলকেই, নাকি সুপার এইটে ওঠা সব দলের জন্যই কমন?

কোনোটাই নয়। বিশ্বকাপ ফুটবলে যেমন টিম বাসে সেই দলের স্লোগান লেখা থাকে, বিমানের গায়ে লেখাটা এমন কিছু নয়। এটা একটা এয়ারলাইনসের নাম। বিশ্বকাপে আইসিসি যাদের কাছ থেকে বিমান ভাড়া নিয়েছে।  

এদিন অবশ্য ফ্লাই অলওয়েজ কথাটা একটু অন্য অর্থ নিয়ে দেখা দিল। সোমবার দুপুরে বাংলাদেশের ক্রিকেটাররা একে একে বিমানে উঠছেন। সেন্ট ভিনসেন্ট বিমানবন্দরের ডিপারচার লাউঞ্জ থেকে দেখা যাচ্ছে বিমানটা। বিশ্বকাপ কাভার করতে আসা বাংলাদেশের টিভি সাংবাদিকদের কেউ কেউ যেটিকে পশ্চাৎপটে রেখে মোবাইলে ভিডিও রেকর্ড করছেন। অবধারিতভাবেই ফ্লাই অলওয়েজ কথাটার তাৎপর্য চলে আসছে তাঁদের কথায়। বাংলাদেশ দল তো সব সময়ই উড়তে চায়।
