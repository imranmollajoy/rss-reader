হামাসের ওই নেতা আরও বলেন, প্রস্তাবে বড় ধরনের তেমন কোনো পরিবর্তন আনা হয়নি বলে মনে করেন হামাস নেতারা। এ নিয়ে আপত্তির কিছু নেই বলেও মনে করছেন তাঁরা।

হামাসের এই বক্তব্যের প্রতিক্রিয়ায় ইসরায়েল বলেছে, এটি যুদ্ধবিরতি প্রস্তাব প্রত্যাখ্যান করারই শামিল। তবে এ নিয়ে মধ্যস্থতাকারীদের সঙ্গে আলোচনা চালিয়ে যাবে বলে দেশটির পক্ষ থেকে জানানো হয়েছে।

এর আগে স্থায়ী যুদ্ধবিরতি মেনে নিতে ইসরায়েলকে চাপ দেওয়ার জন্য যুক্তরাষ্ট্রের পররাষ্ট্রমন্ত্রী অ্যান্টনি ব্লিঙ্কেনের প্রতি আহ্বান জানায় হামাস। এক বিবৃতিতে হামাস বলেছে, ‘অ্যান্টনি ব্লিঙ্কেন ক্রমাগত ইসরায়েলের সর্বশেষ (যুদ্ধবিরতি) প্রস্তাব গ্রহণ করার বিষয়ে কথা বলে যাচ্ছেন। কিন্তু আমরা এখনো এ বিষয়ে ইসরায়েলি কোনো কর্মকর্তাকে কথা বলতে শুনিনি।’

তবে হামাসের অবস্থানের সমালোচনা করেছেন মার্কিন পররাষ্ট্রমন্ত্রী ব্লিঙ্কেনও। তিনি বলেছেন, গাজায় যুদ্ধবিরতির জন্য যুক্তরাষ্ট্রের প্রস্তাবে হামাস যে সংশোধনী দিয়েছে, তার কয়েকটি বাস্তবায়ন করার মতো নয়। তবে যুদ্ধবিরতি চুক্তিতে পৌঁছানোর প্রচেষ্টা চালিয়ে যাওয়া হচ্ছে।
