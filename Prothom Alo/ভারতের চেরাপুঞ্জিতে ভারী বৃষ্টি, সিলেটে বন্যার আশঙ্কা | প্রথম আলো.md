ভারতের মেঘালয় রাজ্যের চেরাপুঞ্জিতে গতকাল শুক্রবার সকাল ৯টা থেকে আজ শনিবার সকাল ৯টা পর্যন্ত ভারী বৃষ্টিপাত হয়েছে। এ সময়ের মধ্যে সিলেটে ১০৭ মিলিমিটার বৃষ্টি হয়। এতে সিলেট অঞ্চলে আবারও বন্যার আশঙ্কা দেখা দিয়েছে। গত ২৪ ঘণ্টায় সিলেটের সুরমা ও কুশিয়ারা নদীর দুটি পয়েন্টে পানি বিপৎসীমা অতিক্রম করেছে।

এর আগে ২৯ মে ভারী বৃষ্টিপাত ও উজান থেকে নেমে আসা পাহাড়ি ঢলের কারণে সিলেটে বন্যা পরিস্থিতি দেখা দিয়েছিল। এতে সিলেট জেলার ছয় লাখের ওপর মানুষ বন্যাকবলিত হয়।

সিলেট পানি উন্নয়ন বোর্ডের (পাউবো) নির্বাহী প্রকৌশলী দীপক রঞ্জন দাশ বলেন, ভারতের চেরাপুঞ্জিতে অতিবৃষ্টির ফলে পাহাড়ি ঢল নামে। এতে সিলেটের নদ-নদীর পানি বৃদ্ধি পায়। গত ২৪ ঘণ্টায় মেঘালয়ের চেরাপুঞ্জিতে বৃষ্টিপাতের প্রভাব পড়েছে সিলেটে। বিষয়টি শঙ্কার। আগামী আরও কয়েক দিন এমন বৃষ্টিপাত হলে আবার বন্যা পরিস্থিতির সৃষ্টি হতে পারে।
