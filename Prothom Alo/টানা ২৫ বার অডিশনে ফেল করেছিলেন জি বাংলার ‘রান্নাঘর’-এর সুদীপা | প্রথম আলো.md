আলফা বাংলা চ্যানেলে সুদীপা চ্যাটার্জির শুরু। এই চ্যানেলে সংবাদ উপস্থাপক ছিলেন তিনি। জানালেন, টানা ২৫ বার অডিশনে ফেল করেছিলেন। একসময় মনে হলো, তাঁকে দিয়ে হবে না। তখন চ্যানেলটির ব্যবস্থাপক, যাঁকে সুদীপা নীলদা বলে ডাকতেন, বলেছিলেন, কাল থেকে তুই খবর পড়তে আসবি। সুদীপা বলল, আমি তো অডিশনে ফেল করেছি। ‘তখন নীলদা কী বলল জানেন? তুই সকাল ছয়টা থেকে নয়টা পর্যন্ত খবর পড়বি। কারণ, এই সময়টুকু কেউ খবর দেখে না।’ সেই থেকে শুরু। এই আলফা বাংলা চ্যানেলই পরে জি বাংলা নাম নেয়। আর এই জি বাংলার ‘রান্নাঘর’ সঞ্চালনা করেই বাংলার ঘরের মানুষ হয়ে ওঠেন সুদীপা। ইউটিউবেও সম্প্রতি রান্নার চ্যানেল খুলেছেন সুদীপা।
