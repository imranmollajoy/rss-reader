একদল নারী হাতে ব্যাগ ও পলিথিন নিয়ে ঘুরছিলেন। কোরবানির মাংসের আশায় গিয়ে দাঁড়াচ্ছিলেন এ বাসা-ও বাসার সামনে। দুই-এক টুকরা মাংস পেলেই যত্ন করে সেগুলো তুলে রাখছিলেন ব্যাগে। গতকাল সোমবার দুপুরের পর রাজশাহী নগরের হোসনিগঞ্জ এলাকায় এ দৃশ্যের দেখা মেলে। নারীদের একজন জানালেন, তাঁদের নিজেদের কোরবানি দেওয়ার সামর্থ্য নেই। মানুষের বাসাবাড়িতে গিয়ে যা পান, তাই রান্না করবেন। আরেক নারী জানালেন, বাড়িতে রাখার পর অতিরিক্ত যা মাংস থাকবে, তা সন্ধ্যার দিকে বিক্রি করবেন।

নগরের রেলগেট, রেলওয়ে স্টেশন, বাস টার্মিনাল, দড়িখড়বোনা, ভদ্রা, লক্ষ্মীপুর, হড়গ্রামসহ বিভিন্ন এলাকায় গতকাল বিকেল ও সন্ধ্যার দিকে বসে কোরবানির মাংসের বাজার। তবে এগুলোর মধ্যে সবচেয়ে বড় বাজার দেখা যায় রেলগেট এলাকায়। শহরের বিভিন্ন এলাকার নিম্ন আয়ের মানুষ সারা দিন মাংস সংগ্রহ করে এনে মৌসুমি ব্যবসায়ীদের কাছে বিক্রি করে দেন। অস্থায়ী এই মাংসের বাজার থেকে এসব মাংস আবার কিনে নেন নিম্ন আয়সহ কোরবানি না দেওয়া মানুষেরা।
