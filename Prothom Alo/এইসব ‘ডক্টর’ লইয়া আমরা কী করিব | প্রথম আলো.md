শুধু তা–ই নয়, শেষজীবনে বিশ্ববিদ্যালয়ের শিক্ষক হওয়ার জন্যও তাঁরা উঠেপড়ে লাগেন। আমার বিশ্ববিদ্যালয়কেও প্রায়শই এ ধরনের ঠেলা সামলাতে হিমশিম খেতে হয়!

এত খাওয়ার পর, ছা–পোষা বিশ্ববিদ্যালয়শিক্ষকদের চাকরিটাও খেতে হবে! ওখানেও ‘উড়ে এসে জুড়ে বসতে চান তারা’।

পিএইচডি কী, কাকে দেওয়া যায় এবং এর মান

ডক্টরাল ডিগ্রি, যা পিএইচডি (ডক্টর অব ফিলোসফি) হিসেবে অধিক পরিচিত। কিন্তু তা ডিলিট, ডিএসসি, ডিইঞ্জি, ডিফিল বা ডিবিএ—এ ধরনের অনেক নামেও হতে পারে।

এদের মধ্যে কোর্সের ধরন অনুযায়ী মর্যাদার রকমফেরও আছে। তবে পাঠকের সুবিধার্থে, এখানে সব ডক্টরাল ডিগ্রির প্রতিশব্দ হিসেবে পিএইচডি শব্দটি ব্যবহার করা হয়েছে।

ঐতিহাসিকভাবে, যুক্তরাজ্যভিত্তিক ক্ল্যাসিক্যাল পিএইচডি মূলত গবেষণানির্ভর। এতে গবেষণাকেই সবচেয়ে বেশি গুরুত্ব দেওয়া হয়। অর্থাৎ একটি গ্রহণযোগ্য মানের গবেষণা অভিসন্দর্ভ, যাতে একটি নির্দিষ্ট বিষয়ে কিছু মৌলিক আবদান রাখতে হবে। এ ক্ষেত্রে কোর্স করা বাধ্যতামূলক নয়, তবে সুপারভাইজারের পরামর্শে গবেষণা-সংশ্লিষ্ট কিছু কোর্স ‘সন্তোষজনক’ পর্যায়ে ‘অডিট’ করতে হতে পারে।
