২০২৩ সালের এপ্রিলে যুক্তরাজ্যের বেলমার্শ কারাগারে গিয়ে অ্যাসাঞ্জের সঙ্গে দেখা করেছিলেন স্টিফেন স্মিথ। এই কূটনীতিক অস্ট্রেলিয়ার সাবেক প্রধানমন্ত্রী কেভিন রাডের সরকারে পররাষ্ট্রমন্ত্রীর দায়িত্বে ছিলেন। কেভিন রাড নিজেও এখন যুক্তরাষ্ট্রে নিজ দেশের রাষ্ট্রদূত হিসেবে দায়িত্ব পালন করছেন। অ্যাসাঞ্জের মুক্তির কূটনৈতিক প্রক্রিয়ায় কেভিন রাড সম্পৃক্ত ছিলেন।

ইউনিভার্সিটি অব সিডনির ইউএস স্টাডিজের অনারারি অধ্যাপক সাইমন জ্যাকম্যান বিবিসিকে বলেন, বিভিন্ন বিষয়ে যুক্তরাষ্ট্রকে সমর্থন জুগিয়ে যাওয়ার ক্ষেত্রে অস্ট্রেলিয়া সরকারের ‘স্বাভাবিক প্রবণতা’ ছিল। তবে জুলিয়ান অ্যাসাঞ্জের মুক্তির বিষয়ে পর্দার অন্তরালের কর্মকাণ্ড এগিয়ে নিতে জনমত আর রাজনৈতিক মনোভাব—দুটিই অ্যান্থনি আলবানিজের অনুকূলে ছিল।

ব্যারিস্টার গ্রেগ বার্নস অস্ট্রেলিয়ায় অ্যাসাঞ্জের মুক্তির প্রচারণায় আইনি উপদেষ্টা হিসেবে কাজ করেছেন। তিনি বলেন, এখানে রাজনীতি একটি পার্থক্য গড়ে দিয়েছে। যুক্তরাষ্ট্রের সামনে অ্যাসাঞ্জের মুক্তির বিষয়ে প্রথম কথা তুলেছিল আলবানিজ সরকার। এ কাজে আলবানিজ বিরোধীদের পূর্ণ সমর্থন পেয়েছেন।
