মিউচুয়াল ট্রাস্ট ব্যাংকের (এমটিবি) ব্যবস্থাপনা পরিচালক সৈয়দ মাহবুবুর রহমান *প্রথম আলো*কে বলেন, ‘শুনেছি, এবার অনেক ব্যাংকের শাখায় ও এটিএমে টাকার সংকট হয়েছিল। এ জন্য কোনো কোনো ব্যাংক এনপিএসবি সেবাও বন্ধ করে দিয়েছিল। এমনিতে কিছু ব্যাংক টাকার সংকটে আছে। আবার কোরবানির কারণে নগদ টাকা উত্তোলন অনেক বেড়ে গিয়েছিল। বিশেষ করে ঈদের আগে ব্যাংক থেকে মোবাইলে আর্থিক সেবার (এমএফএস) এজেন্টরা অনেক টাকা উত্তোলন করে নেন। ঋণ আদায়ও বেশ কম। এ জন্য এই সমস্যা হয়েছিল। এখন তা কেটে গেছে।’

ব্যাংকগুলোয় টাকার সংকট হলে অন্য ব্যাংক থেকে টাকা ধার করে। তবে এবার আন্তব্যাংক লেনদেনের ক্ষেত্রে সুদের হার সাড়ে ১২ শতাংশ পর্যন্ত ওঠে। এতে ব্যর্থ হলে তারা বাংলাদেশ ব্যাংকের শরণাপন্ন হয়। বাংলাদেশ ব্যাংক জানিয়ে দেয়, এবারে কেউ বাংলাদেশ ব্যাংক থেকে টাকা ধার নিয়ে অন্য ব্যাংককে ধার দিতে পারবে না। এর মাধ্যমে ব্যাংকগুলোকে অযৌক্তিক মুনাফা করার পথ বন্ধ করে দেয় কেন্দ্রীয় ব্যাংক।

বাংলাদেশে ব্যাংক ১, ৭, ১৪ ও ২৮ দিন মেয়াদে ধার দেয়। এই ধারে সুদের হার ৮ দশমিক ৭৫ শতাংশ পর্যন্ত ওঠে। ৯ জুন বাংলাদেশ ব্যাংক ১৩ হাজার ৪১৩ কোটি টাকা, ১০ জুন ১৫ হাজার ৩৭৬ কোটি টাকা, ১১ জুন ১৩ হাজার ৪৮৪ কোটি টাকা, ১২ জুন ১৮ হাজার ২২ কোটি টাকা ও ঈদের আগে শেষ কর্মদিবস ১৩ জুন ২২ হাজার ৪০৬ কোটি টাকা ধার দেয়। 
