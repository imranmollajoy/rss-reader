সিলেট থেকে চট্টগ্রামগামী চলন্ত ট্রেন উদয়ন এক্সপ্রেসে তরুণীকে ধর্ষণের ঘটনায় খাবার সরবরাহকারী প্রতিষ্ঠান এস এ করপোরেশনের কার্যক্রম স্থগিত করেছে রেলওয়ে। প্রতিষ্ঠানটি চট্টগ্রাম-সিলেট রুটে চলাচলরত উদয়ন ও পাহাড়িকা এক্সপ্রেসে খাবার সরবরাহের (ক্যাটারিং সার্ভিস) কার্যক্রম পরিচালনা করে আসছিল। এখন দুটি ট্রেনেই তাদের কার্যক্রম স্থগিত করা হয়েছে।

বুধবার রাতে এ সিদ্ধান্ত নেওয়া হয়। প্রতিষ্ঠানটির মালিক হচ্ছেন কুমিল্লার লাকসামের মোহাম্মদ শাহ আলম। রেলের বিভিন্ন ট্রেনে ক্যাটারিং সার্ভিস ও ঠিকাদারি ব্যবসা রয়েছে তাঁর। এ ছাড়া রেলের জায়গা ইজারা নিয়ে বাণিজ্যিক কার্যক্রম ও হোটেল পরিচালনা করে আসছে শাহ আলমের প্রতিষ্ঠান।
