নিহত শিশু জায়ানের অপর চাচা তৌহিদুর রহমান বলেন, কারিগরি শিক্ষা বোর্ডে চাকরির সুবাদে মেজবাহ উদ্দিন পরিবার নিয়ে ঢাকায় থাকেন। ঈদুল আজহার ছুটিতে তাঁরা ঢাকা থেকে বরিশালের বাকেরগঞ্জের গ্রামের বাড়িতে আসছিলেন। পথে দুর্ঘটনায় জায়ান নিহত হয়েছে। মেজবাহ ও তাঁর স্ত্রী মাহফুজা গুরুতর আহত হওয়ায় তাঁদের শের-ই-বাংলা মেডিকেল কলেজ হাসপাতালে ভর্তি করা হয়। তবে মাহফুজা আক্তারের অবস্থা আশঙ্কাজনক হওয়ায় পরে তাঁকে ঢাকায় পাঠানো হয়েছে।

বাকেরগঞ্জ থানার ভারপ্রাপ্ত কর্মকর্তা (ওসি) আফজাল হোসেন বলেন, বাকেরগঞ্জের সেনানিবাস থেকে একটি পিকআপ ভ্যান বরিশালে যাচ্ছিল। পথে বাখরকাঠি এলাকায় পিকআপ ভ্যানটির সঙ্গে বাকেরগঞ্জগামী সিএনজিচালিত অটোরিকশাসহ দুটি তিন চাকার যানের সংঘর্ষ হয়। এ সময় অটোরিকশাটি দুমড়েমুচড়ে যায়। এতে ছয়জন আহত হন। তাঁদের উদ্ধার করে বরিশাল শের-ই–বাংলা মেডিকেল কলেজ হাসপাতালে পাঠানো হলে চিকিৎসাধীন অবস্থায় দুজন মারা যান।
