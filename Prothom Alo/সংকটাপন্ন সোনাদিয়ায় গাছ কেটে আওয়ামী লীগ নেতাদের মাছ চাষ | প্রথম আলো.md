উপকূলীয় বন বিভাগের মহেশখালীর গোরকঘাটা বন রেঞ্জ কর্মকর্তা মোহাম্মদ আয়ুব আলী *প্রথম আলো*কে বলেন, সোনাদিয়ার প্যারাবন দখল করে চিংড়িঘের তৈরির হিড়িক পড়েছে। দিনদুপুরে এসব করা হলেও জড়িতদের বিরুদ্ধে বন বিভাগ মামলা করতে পারছে না; কারণ, ভূমির মালিক এখন বেজা।

বেজার মাঠ পর্যায়ের কর্মকর্তারা বলছেন, সোনাদিয়া দ্বীপ পাহারা দেওয়ার মতো জনবল তাঁদের নেই। দায়িত্বে রয়েছেন মাত্র ৫ জন নিরাপত্তাকর্মী। সম্প্রতি ১০ জন আনসার সদস্য নিয়োগ দেওয়া হয়েছে। বিষয়টি নিয়ে জানতে চাইলে বেজার চেয়ারম্যান শেখ ইউসুফ হারুন *প্রথম আলো*কে বলেন, দ্বীপে চিংড়িঘের করার বিষয়টি তাঁর জানা নেই। তিনি বিদেশে রয়েছেন। ফিরেই খোঁজ নিয়ে ব্যবস্থা নেবেন।

সোনাদিয়া দ্বীপকে প্রতিবেশগত সংকটাপন্ন ঘোষণা করেছে পরিবেশ অধিদপ্তর। দ্বীপটি রক্ষায় তাদের কি কোনো দায়িত্ব নেই—জানতে চাওয়া হয়েছিল পরিবেশ অধিদপ্তর কক্সবাজারের উপপরিচালক নুরুল আমিনের কাছে। তিনি *প্রথম আলো*কে বলেন, বন রক্ষার কাজটি বন বিভাগের। জলাধার ধ্বংস কিংবা খাল ভরাট করে সেখানে বেড়িবাঁধ নির্মাণকারী কয়েকজনকে পরিবেশ অধিদপ্তর নোটিশ দিয়েছে। শুধু একজন নোটিশের জবাব দিয়েছেন। তিনি বলেন, সোনাদিয়ার প্যারাবন দুর্গম এলাকায় অবস্থিত। কক্সবাজার থেকে স্পিডবোট ছাড়া সেখানে যাওয়া যায় না। স্পিডবোটের ইঞ্জিনের আওয়াজ শুনলে ঘটনাস্থলে পৌঁছার আগেই দখলদারেরা পালিয়ে যায়।

পরিবেশকর্মীরা বলছেন, সরকারি সংস্থাগুলো সব সময় দায় এড়ানোর মতো বক্তব্য দেয়। কারা ঘের করছে, সেটা সবাই জানে। তাদের বিরুদ্ধে কোনো মামলা হয় না। মাঠপর্যায়ে কাজ করা শ্রমিকদের জরিমানা করা হয়। তাতে কোনো লাভ হয় না।
