আগামী ৩১ জুলাই নবীন শিক্ষার্থীদের ওরিয়েন্টেশন হবে বলে জানা গেছে। তিন প্রকৌশল বিশ্ববিদ্যালয়ের সমন্বিত ভর্তি কমিটির সভাপতি চুয়েটের পুরকৌশল বিভাগের অধ্যাপক সুদীপ কুমার পাল প্রথম আলোকে বলেন, ‘ওরিয়েন্টেশনের বিষয়ে ইতিমধ্যে আমরা ঘোষণা দিয়েছি। ১ জুলাই থেকে সর্বাত্মক আন্দোলনের ঘোষণা দিয়েছেন বিশ্ববিদ্যালয়ের শিক্ষকেরা। এ সময় ভর্তি কার্যক্রমসহ সব একাডেমিক ও নন-একাডেমিক কার্যক্রম বন্ধ থাকবে। বিষয়টি মাথায় রেখে আমরা চতুর্থ ধাপের ভর্তির তারিখ পরিবর্তন করেছি।’

মেধাতালিকা অনুযায়ী গত ৮, ৯ ও ২৯ মে শিক্ষার্থী ভর্তি করা হয়। আসন পূরণ না হওয়ায় চতুর্থ ধাপে ভর্তির জন্য মেধাক্রমের ৫ হাজার ৮০১ থেকে ৬ হাজার ৫০০ পর্যন্ত ৭০০ জন শিক্ষার্থীকে ডাকা হয়। আগামী ১৪ জুলাই তাঁদের নিজ নিজ ভর্তি কেন্দ্রে উপস্থিত হয়ে প্রয়োজনীয় কাগজপত্র নিরীক্ষা কমিটির কাছে জমা দিতে হবে। এদিন আসন খালি থাকা সাপেক্ষে সকাল সাড়ে ৯টা থেকে বেলা ৩টা পর্যন্ত উপস্থিত প্রার্থীদের ভর্তি নেওয়া হবে। তবে আসনসংখ্যার বেশি প্রার্থী উপস্থিত হলে অতিরিক্ত প্রার্থীদের নিয়ে মেধাক্রম অনুযায়ী একটি অপেক্ষমাণ তালিকা সংগ্রহ করা হবে। পরে আসন খালি হওয়া সাপেক্ষে অপেক্ষমাণ প্রার্থীদের ভর্তির জন্য পর্যায়ক্রমে ডাকা হবে।
