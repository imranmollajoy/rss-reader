বেশির ভাগ ক্ষেত্রে এসব সহিংসতার বিচার হয় না। সাক্ষী খুঁজে পাওয়া যায় না। বছরের পর বছর চলে যায়, তদন্তকাজ শেষ হয় না। ফলে সার্বিকভাবে সংখ্যালঘুদের মধ্যে ভয় ও নিরাপত্তাহীনতা দেখা দেয়। সম্প্রতি সাবেক পুলিশপ্রধান বেনজীর আহমেদের যে অবৈধ সম্পদের হিসাব পাওয়া গেছে, তার মধ্যে বড় একটি অংশ গোপালগঞ্জ ও মাদারীপুরের সংখ্যালঘুদের পৈতৃক জমি, তিনি ভয়ভীতি দেখিয়ে কিনেছেন। নারায়ণগঞ্জে তাঁর যে ডুপ্লেক্স বাড়ি, সেটাও সংখ্যালঘুদের জমিতে। 

সেন্টার ফর অল্টারনেটিভসের নির্বাহী পরিচালক ও ঢাকা বিশ্ববিদ্যালয়ের আন্তর্জাতিক সম্পর্ক বিভাগের সাবেক অধ্যাপক ইমতিয়াজ আহমেদ *প্রথম আলো*কে বলেন, এখন সহিংসতার উৎস হয়ে উঠছে সামাজিক যোগাযোগমাধ্যমে ছড়ানো অপতথ্য। একে পুঁজি করছে স্থানীয় স্বার্থান্বেষী গোষ্ঠী। বাংলাদেশ হিন্দু বৌদ্ধ খ্রিস্টান ঐক্য পরিষদের সাধারণ সম্পাদক রানা দাশগুপ্ত মনে করেন, সংখ্যালঘুদের বিরুদ্ধে সহিংসতার পেছনে রাজনৈতিক প্রভাবশালী চক্রের ইন্ধন থাকে।
