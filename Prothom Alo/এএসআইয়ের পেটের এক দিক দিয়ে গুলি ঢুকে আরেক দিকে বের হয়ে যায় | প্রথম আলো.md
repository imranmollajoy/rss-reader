আজ দুপুরে নৌ পুলিশের বরিশাল অঞ্চলের পুলিশ সুপার কফিল উদ্দিন প্রথম আলোকে বলেন, ভোলার পূর্ব ইলিশা নৌ থানার এএসআই মোক্তার হোসেন ডিউটিতে যাওয়ার সময় গতকাল বিকেলে গুলিবিদ্ধ হন। থানার টেবিলে চারটি পিস্তল রাখা ছিল, যেখান থেকে তাঁর একটি পিস্তল পছন্দমতো নিয়ে যাওয়ার কথা ছিল। পিস্তলটি নেওয়ার সময় ট্রিগারে হাত পড়ে যায় এবং মিস ফায়ার হয়। আর এতেই তিনি গুলিবিদ্ধ হন। গুলিটি তাঁর পেটের ডান পাশ থেকে লেগে কোমরের কাছাকাছি বাঁ পাশ দিয়ে বের হয়ে যায়।

ভোলার ইলিশা নৌ থানার পুলিশ সূত্রে জানা যায়, গুলিবিদ্ধ এএসআই মোক্তার হোসেন প্রায় দুই বছর ধরে ওই থানায় কর্মরত। তাঁর বাড়ি চট্টগ্রামের মিরসরাইয়ে। নৌ থানায় মোট আটজন সদস্য আছেন। মোক্তার বিশেষ অভিযানে চট্টগ্রামের কাপ্তাই যাওয়ার প্রস্তুতি নিচ্ছিলেন। গুলিবিদ্ধ হওয়ার পর তাঁকে নিয়ে থানার ওসি ও দুজন কনস্টেবল বরিশালে যান।
