বাজারসংশ্লিষ্ট ব্যক্তিরা বলছেন, কয়েক মাসের টানা দরপতন শেষে ঈদুল আজহার ছুটির পর থেকে বাজারে সূচক কিছুটা ঊর্ধ্বমুখী ধারায় ফিরেছে। এ সময়ে ভালো মৌলভিত্তির কোম্পানিগুলোর শেয়ারের দাম বাড়তে দেখা যাচ্ছে; যার প্রতিফলন সূচকে পড়ছে। ভালো মৌলভিত্তির শেয়ারের মূল্যবৃদ্ধির ঘটনায় বিনিয়োগকারীরাও কিছুটা আশান্বিত হয়ে উঠেছেন। ফলে বাজারে লেনদেনে আগ্রহী হয়ে উঠছেন নিষ্ক্রিয় অনেক বিনিয়োগকারী।

ঈদের আগে শেয়ারবাজারে সর্বশেষ লেনদেন হয়েছিল ১৩ জুন। এরপর সাপ্তাহিক ও ঈদুল আজহার ছুটি মিলিয়ে পাঁচ দিন শেয়ারবাজারে লেনদেন বন্ধ ছিল। ১৯ জুন আবারও লেনদেন শুরু হয় বাজারে।

শেয়ারবাজারে বিও (বেনিফিশিয়ারি ওনার্স) হিসাব সংরক্ষণকারী প্রতিষ্ঠান সেন্ট্রাল ডিপজিটরি বাংলাদেশ লিমিটেড বা সিডিবিএলের তথ্য অনুযায়ী, ঈদের ছুটির পর গত ছয় কার্যদিবসে শেয়ারবাজারে প্রায় ২ হাজার নিষ্ক্রিয় বিও সক্রিয় হয়েছে। ১৩ জুন শেয়ারবাজারে শেয়ারশূন্য তথা নিষ্ক্রিয় বিও হিসাবের সংখ্যা ছিল ৩ লাখ ৯৮ হাজার ৮৯৩।
