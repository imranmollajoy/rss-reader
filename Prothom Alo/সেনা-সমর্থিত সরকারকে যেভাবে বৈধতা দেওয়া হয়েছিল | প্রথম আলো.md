কাজী হাবিবুল আউয়াল পুরোনো এক ঘটনা ধরে বিষয়টির অবতারণা করেছেন। তিনি লিখেছেন, ‘২০০৪ সালের মার্চ মাসে বিএনপি সরকারের আইনমন্ত্রী ব্যারিস্টার মওদুদ আহমদ তাঁকে ডেকে নিয়ে সংবিধানে কিছু সংশোধনী আনার কথা বলেছিলেন। যেমন বিভিন্ন অফিসে রাষ্ট্রপতি এবং প্রধানমন্ত্রীর ছবি টাঙানো, সংসদে মহিলা সদস্যদের সংরক্ষিত ৪৫টি আসন আরও দশ বছর বৃদ্ধি এবং সংসদ সদস্যদের শপথ পাঠ করাতে স্পিকার অপারগতা জানালে প্রধান নির্বাচন কমিশনার কর্তৃক শপথ পাঠ করানো। মন্ত্রীর নির্দেশ অনুযায়ী কাজ শুরু হয় এবং বিলটির শিরোনাম রাখা হয় সংবিধান (চতুর্দশ সংশোধন) আইন, ২০০৪।’

এরপর নানা পরীক্ষা–নিরীক্ষার পর বিলের খসড়া চূড়ান্ত করা হলো। এরপরের ঘটনা ২০০৬ সালের। কাজী হাবিবুল আউয়াল তখন আইন মন্ত্রণালয়ের অতিরিক্ত সচিব। তিনি এ নিয়ে লিখেছেন, ‘মাননীয় মন্ত্রী খসড়া বিলটি নিয়ে প্রধানমন্ত্রী বেগম খালেদা জিয়ার নিকট গিয়েছিলেন। পরদিন কার্যালয়ে এসেই মন্ত্রী ইন্টারকমে সরাসরি আমাকে জরুরি সালাম দিলেন। হন্তদন্ত হয়ে ছুটে গেলাম। বললেন, আউয়াল সাহেব, আরও খানিকটা সংশোধন লাগবে। ৯৬ অনুচ্ছেদে বিচারপতিদের বয়স ৬৫ থেকে বাড়িয়ে ৬৭ করতে হবে। তৎক্ষণাৎ মনে হয়েছিল এর উদ্দেশ্য রাজনৈতিক এবং রাজনৈতিকভাবে এটা বুমেরাং হতে পারে।

আমি পদমর্যাদাগত বিভাজনের দূরত্ব ভুলে গিয়ে মাননীয় মন্ত্রীর দিকে মুখ তুলে বললাম, এটা কি ঠিক হবে, স্যার। মওদুদ আহমদ রাশভারী প্রকৃতির ছিলেন। পলিটিক্যাল মাস্টার ও সিভিল সার্ভেন্ট বিভাজনটা বজায় রাখতেন। তিনি বিরক্তভাব ব্যক্ত করে ইংরেজিতে বললেন, যার অর্থ, এটা আপনার কাজ নয়। আপনার কাজ আমরা যা বলব সেটা করা। আমি আমার ভুল বুঝে, সরি স্যার, বলে দ্রুত প্রস্থান করলাম। বুঝলাম আদার বেপারির জাহাজের খবর রাখতে নেই।’

এরপর কাজী হাবিবুল আউয়াল লিখেছেন, ‘কিন্তু আমার অনুমান ভুল হয়নি। বিলটি আইনে রূপান্তরিত হওয়ামাত্রই প্রবল প্রতিবাদ ও সমালোচনার মুখোমুখি হয়েছিল। ৯৬ অনুচ্ছেদের পরিবর্তন যে মন্দ-উদ্দেশ্যজাত ছিল, তা সহজেই অনুমেয় হয়েছিল। দায়িত্বরত প্রধান বিচারপতি জে আর মোদাচ্ছের হোসেন, আওয়ামীপন্থি বলে অনুমিত, দায়িত্বে বহাল থেকে যাবেন। অবসরপ্রাপ্ত প্রধান বিচারপতি কে এম হাসান, বিএনপিপন্থি বলে অনুমিত, তত্ত্বাবধায়ক সরকারের প্রধান উপদেষ্টা হবেন। সত্যিই বিষয়টি পরিশেষে বিএনপির জন্য কাল হয়েছিল। অপরিণামদর্শী এমন সিদ্ধান্তের কারণে সেই থেকে আজ অব্দি প্রায় ১৭ বছর বিএনপিকে কাফ্ফারা দিয়ে যেতে হচ্ছে।’
