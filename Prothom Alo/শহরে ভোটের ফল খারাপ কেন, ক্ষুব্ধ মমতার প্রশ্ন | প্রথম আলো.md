মমতা বন্দ্যোপাধ্যায় গতকালের সভায় পৌর প্রতিনিধিদের কাজে ফাঁকি, চাঁদাবাজি, অনুমতি ছাড়া বিভিন্ন পৌরসভায় করবৃদ্ধি, বিভিন্ন পরিষেবার নামে টাকা আদায়, সরকারি জমি দখল, বিক্রি, বেহাত করা, বিভিন্ন ফাঁকা জমি দখলসহ বিভিন্ন উন্নয়নকাজে ফাঁকি দেওয়ার নানা অভিযোগ তুলে ধরেন। মুখ্যমন্ত্রী বলেন, পৌর নেতৃত্বের এ অবস্থার জন্যই এবার পৌর এলাকায় তৃণমূলের পরাজয় ঘটেছে। এভাবে কাজ করলে সামনে আর টিকিট মিলবে না। শাস্তি মিলবে।

মমতা এ কথাও বলেন, ‘আমি টাকা তোলার মাস্টার চাইছি না, চাইছি জনগণের সেবক। আজ আমার বলার দিন, আপনাদের শোনার দিন। পৌরসভা যদি এভাবে জনগণের আশা-আকাঙ্ক্ষার কথা না বুঝে কাজ করতে থাকে, তবে পৌরসভা বা পঞ্চায়েত রাখার দরকার কী?’

মুখ্যমন্ত্রী বলেন, ‘বহু জমি দখল হচ্ছে, পুলিশ ও প্রশাসন কোনো পদক্ষেপ নিচ্ছে না। টাকার বিনিময়ে জনপ্রতিনিধি ও প্রশাসনের কেউ কেউ অনৈতিক ও অবৈধভাবে জমি ভরাটের কাজ করছে। খালি জায়গা দেখলেই লোক বসাচ্ছে। বাংলার ভাবমূর্তি নষ্ট করছে। এটা চলতে পারে না। টাকা খেয়ে বা খাইয়ে এসব কাজ করছে কেউ কেউ। পুলিশ দু-একজনকে অ্যারেস্ট করুক না?’
