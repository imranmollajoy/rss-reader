নোয়াখালী সদর ও বেগমগঞ্জ উপজেলার বিভিন্ন পরিবহন থেকে চাঁদা তোলার সময় ৩৪ চাঁদাবাজকে গ্রেপ্তার করেছে র‍্যাব-১১। এ সময় চাঁদা আদায়ের টাকা, মুঠোফোন, লাঠি ও চাঁদা আদায়ের বিপুল পরিমাণ রসিদ বই জব্দ করা হয়।

গতকাল সোমবার দিবাগত রাতে এক প্রেস বিজ্ঞপ্তিতে বিষয়টি নিশ্চিত করেছেন র‍্যাব-১১, সিপিসি-৩, নোয়াখালী কোম্পানি কমান্ডার (ভারপ্রাপ্ত) সহকারী পুলিশ সুপার মো. গোলাম মোর্শেদ। এর আগে, গতকাল দুপুর থেকে সন্ধ্যা পর্যন্ত জেলার সদর ও বেগমগঞ্জ উপজেলায় এসব অভিযান চালিয়ে ওই ব্যক্তিদের গ্রেপ্তার করা হয়। গ্রেপ্তার ব্যক্তিরা চাঁদাবাজির সঙ্গে তাঁদের সম্পৃক্ততার কথা স্বীকার করেছেন।
