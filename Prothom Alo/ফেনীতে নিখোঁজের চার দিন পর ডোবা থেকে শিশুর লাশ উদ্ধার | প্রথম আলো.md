ফেনীতে নিখোঁজের চার দিন পর ডোবা থেকে এক প্রতিবন্ধী শিশুর লাশ উদ্ধার করেছে পুলিশ। গতকাল সোমবার সন্ধ্যায় ফেনী পৌরসভার মাস্টারপাড়া এলাকার পরিত্যক্ত ডোবা থেকে লাশটি উদ্ধার করা হয়।

লাশ উদ্ধার হওয়া শিশুর নাম মো. সাগর ওরফে হৃদয় (৮)। সাগরের বয়স যখন এক বছর, তখন তার মা–বাবার বিবাহবিচ্ছেদ ঘটে। পরে তার মা অন্য জায়গায় বিয়ে করে স্বামীর কাছে চলে যান। এর পর থেকে সাগর তার বৃদ্ধ দাদা-দাদির কাছে ফেনী শহরের মাস্টারপাড়ায় একটি বস্তিতে ভাড়া ঘরে থাকত।
