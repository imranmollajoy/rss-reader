উপজেলার বড়মাছুয়া ইউনিয়ন পরিষদের ২ নম্বর ওয়ার্ডের সদস্য সফিকুল ইসলাম হাওলাদার বলেন, তিন দশকের বেশি সময় ধরে বলেশ্বর নদের অব্যাহত ভাঙনের কবলে পড়েছে ভোলমারা ও খেজুরবাড়িয়া গ্রামের একাংশ। এক মাস আগে বলেশ্বর নদের তীরবর্তী পাঁচ কিলোমিটার এলাকাজুড়ে ভাঙন দেখা দিয়েছে। লঞ্চঘাট থেকে স্টিমারঘাট পর্যন্ত ভাঙনের তীব্রতা বেড়ে যাওয়ায় বেড়িবাঁধের একাংশ নদে বিলীন হয়ে গেছে। ভাঙন রোধ করা না গেলে পুরো বেড়িবাঁধ নদে ভেঙে যাবে।

পানি উন্নয়ন বোর্ডের (পাউবো) পিরোজপুর কার্যালয় সূত্রে জানা গেছে, বড়মাছুয়া স্টিমারঘাট এলাকায় ৫০০ মিটার নদের তীর সংরক্ষণের জন্য ৪৭ কোটি টাকার একটি প্রকল্প অনুমোদনের অপেক্ষায় রয়েছে। বর্তমানে ওই এলাকায় বেড়িবাঁধ রক্ষায় নদের তীরে জিও ব্যাগ ফেলা হচ্ছে। এতে ৮৫ লাখ টাকা ব্যয় হচ্ছে।
