খাগড়াছড়ির আরেক তরুণ রুনেল চাকমাও একইভাবে সামাজিক যোগাযোগমাধ্যম ব্যবহার করে আম বিক্রি করে আসছেন। চলতি মৌসুমে ৪০০ কেজির মতো আম দেশের বিভিন্ন প্রান্তের ক্রেতাদের পাঠিয়েছেন। রুনেল চাকমা বলেন, এ বছর ১০ থেকে ১২ লাখ টাকার আম বিক্রির আশা করছেন তিনি। 

নক্ষত্র ত্রিপুরা ও রুনেল চাকমার মতো খাগড়াছড়ির শতাধিক তরুণ সামাজিক যোগাযোগমাধ্যম ব্যবহার করে আম বিক্রি করছেন। তাঁদের কেউ শিক্ষার্থী, কেউ অন্য পেশার সঙ্গে আম বিক্রিতে যুক্ত। অনেকে কেবল আম বিক্রির আয়েই হয়ে উঠেছেন স্বাবলম্বী।

আম বিক্রির সঙ্গে যুক্ত তরুণদের সঙ্গে কথা বলে জানা গেছে, খাগড়াছড়ির আম্রপালি আমের দেশজুড়েই চাহিদা রয়েছে। এই আম সুস্বাদু এবং আঁশ না থাকায় ক্রেতারা পছন্দ করেন। স্থানীয়ভাবে আম সংগ্রহের পর চাহিদামতো ক্রেতাদের পাঠানো হয়।
