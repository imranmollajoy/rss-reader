লাউয়াছড়া খাসিয়াপুঞ্জিতে ঘুরতে আসা রাজন মালাকার বলেন, বুনো শূকরের সঙ্গে কুকুরের এমন বন্ধুত্ব আগে কখনো দেখা যায়নি। বুনো শূকরের ছানাটা কী সুন্দর করেই না সব কুকুরের সঙ্গে খেলা করছে। পুঞ্জির শিশুদের সঙ্গে খেলা করছে, নিজের মতো করে সব জায়গা ঘুরছে, সে–ও কাউকে বিরক্ত করছে না, তাকেও সবাই আদর করছে।

স্বেচ্ছাসেবী সংগঠন স্ট্যান্ড ফর আওয়ার এনডেঞ্জার্ড ওয়াইল্ডলাইফের (সিউ) সদস্য ও ওয়াল্ডলাইফ ফটোগ্রাফার কাজল হাজরা প্রথম আলোকে বলেন, ‘বন্য প্রাণী নিয়ে কাজ করতে গিয়ে অনেক কিছু দেখেছি। বেশির ভাগ ক্ষেত্রে দেখা যায়, এক প্রজাতির প্রাণী অন্য প্রজাতির প্রাণী দেখলে ঝগড়া শুরু করে দেয়। কিন্তু লাউয়াছড়া পুঞ্জির বুনো শূকরের ছানাটি যেভাবে পুঞ্জির কুকুরগুলোর সঙ্গে বন্ধুত্ব করেছে, এগুলো সচরাচর দেখা যায় না। বনের প্রাণীদের সঙ্গে গৃহপালিত প্রাণীরা তেমন একটা মিল থাকে না। এখানে দুই জায়গার প্রাণীদের মিল দেখে ভালো লাগল।’
