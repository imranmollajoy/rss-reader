বরিশালের গৌরনদী পৌরসভার মেয়র পদে উপনির্বাচনে এক প্রার্থীর কাছ থেকে ঘুষ নেওয়ার অভিযোগে প্রিসাইডিং কর্মকর্তা, সহকারী প্রিসাইডিং কর্মকর্তাসহ তিনজনকে আটক করেছে পুলিশ। আজ বুধবার বেলা ১১টায় সরকারি গৌরনদী পাইলট মাধ্যমিক বিদ্যালয় কেন্দ্র থেকে তাঁদের আটক করা হয়।

নির্বাচন-সংশ্লিষ্ট কর্মকর্তা ও স্থানীয় সূত্রে জানা যায়, আজ গৌরনদী পৌরসভার মেয়র পদে উপনির্বাচনের ভোট গ্রহণ হচ্ছে। মেয়র প্রার্থী গৌরনদী উপজেলা আওয়ামী লীগের সভাপতি এইচ এম জয়নাল আবেদীন (মোবাইল প্রতীক), উপজেলা আওয়ামী লীগের সদস্য মো. আলাউদ্দিন ভূঁইয়াসহ চারজন প্রতিদ্বন্দ্বিতা করছেন। গতকাল মঙ্গলবার রাতে এইচ এম জয়নাল আবেদীনের পক্ষে গৌরনদী উপজেলা আওয়ামী লীগের যুগ্ম সাধারণ সম্পাদক ও গৌরনদী উপজেলার ভাইস চেয়ারম্যান মো. ফরহাদ হোসেন মুন্সী সরকারি গৌরনদী পাইলট মাধ্যমিক বিদ্যালয় কেন্দ্রের প্রিসাইডিং কর্মকর্তা গৌরনদী বন্দর সোনলী ব্যাংকের ব্যবস্থাপক মো. সাইদুর রহমান, সহকারী প্রিসাইডিং কর্মকর্তা গৌরনদী জাতীয় মহিলা সংস্থায় কর্মরত সঞ্জয় কুমার ভদ্র ও সহকারী প্রিসাইডিং কর্মকর্তা উত্তর কাণ্ডপাশা সরকারি প্রাথামিক বিদ্যালয়ের প্রধান শিক্ষক দেলোয়ার হোসেনকে ৫০ হাজার টাকা ঘুষ দেন। বিষয়টি জেনে ভোট গ্রহণ চলাকালে আজ বেলা পৌনে ১১টার দিকে ভোটকেন্দ্র থেকে ওই তিনজনকে আটক করে পুলিশ। এ ঘটনায় আরেক সহকারী প্রিসাইডিং কর্মকর্তা তাহসিন খানকে ভারপ্রাপ্ত প্রিসাইডিং কর্মকর্তার দায়িত্ব দিয়ে ভোট গ্রহণ কার্যক্রম স্বাভাবিক রাখা হয়েছে।
