আদনান চৌধুরী আরও বলেন, গত বুধবার রাত থেকে মিয়ানমার সীমান্তে গোলাগুলির শব্দ পাওয়া যাচ্ছে। মিয়ানমারের অভ্যন্তরে গোলাগুলি তাদের নিজস্ব ব্যাপার। তবে নাফ নদীর মিয়ানমার অংশে একটি বড় জাহাজ অবস্থান করায় আপাতত এ নৌপথ দিয়ে সেন্ট মার্টিন যাতায়াত বন্ধ রাখা হয়েছে। সার্ভিস ট্রলারগুলো বিকল্প পথে সেন্ট মার্টিন যাতায়াত করছে।

রাখাইন রাজ্যের মংডু টাউনশিপের কাছে বিস্ফোরণ ও গোলাগুলির শব্দে আতঙ্কের মধ্যে রাত কাটিয়েছেন বলে জানান শাহপরীর দ্বীপ বাজারপাড়ার বাসিন্দা মো. হোসেন। মিয়ানমারের কিছু কিছু এলাকা থেকে ধোঁয়া উঠতে দেখা গেছে বলে জানান তিনি।

গত বুধবার রাত থেকে বিস্ফোরণের শব্দ শুরু হয় বলে জানান সাবরাং ইউনিয়ন পরিষদের সদস্য আবদুস সালাম। তিনি বলেন, গতকাল রাত দুইটা পর্যন্ত থেমে থেমে বিস্ফোরণের শব্দ শোনা গেছে। কিন্তু আজ ভোর থেকে আর কোনো শব্দ পাওয়া যাচ্ছে না।
