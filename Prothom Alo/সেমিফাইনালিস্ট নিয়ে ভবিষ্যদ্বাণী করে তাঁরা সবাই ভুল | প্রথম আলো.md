ও হ্যাঁ, বাংলাদেশ অধিনায়ক নাজমুল হোসেনও কিন্তু ভবিষ্যদ্বাণী করেছিলেন। বিশ্বকাপ খেলতে যাওয়ার আগে প্রথম আলোকে দেওয়া দীর্ঘ সাক্ষাৎকারে নাজমুল জানিয়েছিলেন, ভারত, ইংল্যান্ড ও নিউজিল্যান্ড সেমিফাইনালে খেলবেন। আরেকটি জায়গা তিনি ফাঁকা রেখেছিলেন। শূন্যস্থানটা বাংলাদেশ ভরবে, নিশ্চয় সে কামনাই করেছিলেন। সেটা হয়নি। জায়গাটা নিয়ে নিয়েছে আফগানিস্তান আর নিউজিল্যান্ডের জায়গায় দক্ষিণ আফ্রিকা।

আজ আফগানিস্তান-দক্ষিণ আফ্রিকার প্রথম সেমিফাইনালে কোন দল জিতবে, এমন কোনো ভবিষ্যদ্বাণী এখনো পাওয়া যায়নি। তবে রাতে ভারত-ইংল্যান্ডের আরেক সেমিফাইনাল নিয়ে পল কলিংউডের পূর্বানুমান ভারতীয় সমর্থকদের মনে আনন্দের সুবাতাস বয়ে আনতে পারে। ইংল্যান্ডকে ২০১০ টি-টোয়েন্টি বিশ্বকাপ জেতানো অধিনায়ক কলিংউড বলেছেন, ‘আমার মনে হয় না ভারত ইংল্যান্ডের কাছে সেমিফাইনালে হারবে।’

রমিজ রাজা অবশ্য এক ধাপ এগিয়ে চ্যাম্পিয়ন দলের নামই বলে ফেলেছেন। পাকিস্তানের সাবেক এই অধিনায়কের মনে হচ্ছে, ‘চোকার’ অপবাদ ঘুচিয়ে দক্ষিণ আফ্রিকা এবারই বিশ্বকাপ ঘরে তুলবে!
