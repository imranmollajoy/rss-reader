হালকা-পাতলা শরীর। তেমন দীর্ঘদেহীও নন, উচ্চতা ৫ ফুট ৮ ইঞ্চি। দেখে মনেই হবে না তিনি জাতীয় দলের ক্রিকেটার, তা-ও আবার পেসার! তাসকিন আহমেদ, শরীফুল ইসলাম, ইবাদত হোসেনের মতো দীর্ঘদেহী পেসারদের ভিড়ে তাঁকে খুঁজে পাওয়াই কঠিন। দীর্ঘদেহী পেসারদের সারিতে তিনি যেন এক ব্যতিক্রম।

বলা হচ্ছে তানজিম হাসানের কথা। দক্ষিণ আফ্রিকার বিপক্ষে টি-টোয়েন্টি বিশ্বকাপের সর্বশেষ ম্যাচে ক্যারিয়ার-সেরা বোলিং করেছেন। ১৮ রানে ৩ উইকেট নিয়ে বাংলাদেশকে ওই ম্যাচে ভালো কিছুর সম্ভাবনাটা প্রথম দেখিয়েছিলেন তিনিই।
