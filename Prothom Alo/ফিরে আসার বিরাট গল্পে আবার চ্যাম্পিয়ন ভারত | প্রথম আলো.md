৫ ওভার বাকি থাকতেও মনে হচ্ছিল, টি-টোয়েন্টি বিশ্বকাপ হয়তো নতুন চ্যাম্পিয়নের দেখা পাচ্ছে। সঙ্গে বিশ্ব ক্রিকেটের নতুন ‘চোকার্স’-এরও। যে দলের কখনো বিশ্বকাপের ফাইনালেই ওঠা হয়নি আগে, সেই দক্ষিণ আফ্রিকা প্রথম ফাইনালে উঠেই এমন খেলছে যে ভারতের ফিরে আসা সম্ভব বলে কজন ভেবেছিলেন, তা একটা প্রশ্ন বটে।  
ফিরে আসার দুর্দান্ত এক গল্প লিখে শেষ পর্যন্ত ভারতই চ্যাম্পিয়ন। সেই ২০০৭ সালে প্রথম আসরের পর আরেকবার। দক্ষিণ আফ্রিকা কিসে সান্ত্বনা খুঁজবে? ফাইনালে তো ওঠা হয়েছে এবার, পরেরবার নয় শিরোপা—না, এতেও মনে হয় না সান্ত্বনা পাওয়া যাবে। এভাবে ম্যাচটা হাতের মুঠো থেকে গলে যেতে দেওয়ার সান্ত্বনা আসলে কিছুতেই হয় না।

বিশ্ব ক্রিকেটের নতুন ‘চোকার্স’ পেয়ে যাওয়ার সম্ভাবনার কথা বলছিলাম। এত দিন প্রশ্নাতীতভাবে তা ছিল দক্ষিণ আফ্রিকা। আর কোনো খেলায় আর কোনো দল এই ‘চোকার্স’ অপবাদ এভাবে বয়ে বেড়ায়নি। এই বিশ্বকাপে একের পর এক ক্লোজ ম্যাচ জিতে, অষ্টমবারের চেষ্টায় সেমিফাইনাল-জুজু জয় করে ফাইনালের আগেই যা থেকে অনেকটা মুক্তি মিলেছে তাদের। বিশ্বকাপ জিতলে যা চিরতরে গা থেকে খসিয়ে দিত ওই দুঃসহ তকমাটা। যে অবস্থা থেকে ফাইনালটা হেরেছে, তাতে ফিসফাস করে ওই কথাটা আবারও উঠতেই পারে।
