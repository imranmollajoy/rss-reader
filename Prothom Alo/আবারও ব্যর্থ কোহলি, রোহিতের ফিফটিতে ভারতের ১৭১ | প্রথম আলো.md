গায়ানায় আবহাওয়ার পূর্বাভাস সুবিধার ছিল না মোটেও। হয়েছে সেটিই, বৃষ্টির কারণে খেলা শুরু হয়েছে দেরিতে, প্রথম ইনিংসের ৮ ওভার পর আবার থেমে গেছে। তবে প্রথম ইনিংসে বেশির ভাগ খেলা হয়েছে রৌদ্রোজ্জ্বল আকাশের নিচে। তাতে ২০ ওভারে ৭ উইকেটে ১৭১ রান তুলেছে ভারত, যাদের টসে জিতে ব্যাটিংয়ে পাঠিয়েছিল ইংল্যান্ড। প্রভিডেন্স স্টেডিয়ামের উইকেট ধীর গতির, আছে নিচু বাউন্সও। রান তাড়ায় ইংল্যান্ডকে ভালো একটা চ্যালেঞ্জই তাই ছুড়ে দিয়েছে ভারত।

যদিও ম্যাচ শুরুর পর ভারতের ব্যাটিং শুরুতেই চাপে পড়ে গিয়েছিল। তৃতীয় ওভারে বিরাট কোহলির পর ষষ্ঠ ওভারে ঋষভ পন্তকে হারায় তারা। রিস টপলিকে ছক্কা মারার ১ বল পর আবার চড়াও হতে গিয়ে বোল্ড ৯ বলে ৯ রান করা কোহলি। টুর্নামেন্টটি মোটেও ভালো যাচ্ছে না তাঁর। স্যাম কারেনের বলে শর্ট মিডউইকেটে ক্যাচ তোলেন ৬ বলে ৪ রান করা পন্ত।

তবে ইতিবাচক রোহিত শর্মা লড়াই চালিয়ে যান। ভারত অধিনায়ক সঙ্গে পান সূর্যকুমার যাদবকে। অষ্টম ওভারের পর বৃষ্টিতে খেলা বন্ধ হয়ে যায় আবার। তাতে প্রায় সোয়া এক ঘণ্টা বন্ধ থাকে খেলা। বৃষ্টি-বিরতিতে ভারতের ছন্দপতন হয় একটু, বিরতির পর সতর্ক থাকেন রোহিত ও সূর্যকুমার। ১৩ তম ওভারে কারেনের ওপর চড়াও হন দুজনই, আসে ১৯ রান।
