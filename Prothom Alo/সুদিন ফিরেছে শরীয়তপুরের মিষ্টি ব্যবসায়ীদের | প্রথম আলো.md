দুই বছর আগে ব্যবসায়ীরা ছানার তৈরি রসগোল্লা, সন্দেশ, চমচম, কালোজাম, মাষকলাইয়ের আমিত্তি ও ময়দার জিলাপি বিক্রি করতেন। সেই সঙ্গে তৈরি করতেন দই ও ঘি। প্রতি কেজি মিষ্টি ২০০ টাকা থেকে ৩০০ টাকা দামে বিক্রি করা হতো। ২০২২ সালের জুনে পদ্মা সেতু চালুর পর জেলা শহর থেকে দেড় ঘণ্টায় ঢাকায় পৌঁছানো যাচ্ছে। তাই শরীয়তপুরের মিষ্টির চাহিদা বৃদ্ধি পেয়েছে। দোকানিরা নানা প্রকার মিষ্টি তৈরি করছেন। ছানার পাশাপাশি বিভিন্ন পদের ক্ষীরের মিষ্টিও তৈরি করা হচ্ছে।

শরীয়তপুরের তৈরি রসগোল্লা, নানা পদের সন্দেশ, মুক্তা মিষ্টি, ক্রিম টোস্ট, সরমালাই, কাটারি ভোগ, মালাই চমচম, মালাইকারি, সরভোগ, রসমালাই, ক্ষীর চমচম, ক্ষীরপুরি, মিষ্টি দই, টক দই, মিষ্টিবিহীন দই, ঘি ও মাখন জনপ্রিয়। শরীয়তপুরের ছানা ও ক্ষীরের তৈরি প্রতি কেজি মিষ্টি ৩০০ টাকা থেকে ৮০০ টাকায় বিক্রি হচ্ছে। আর মিষ্টি দই ও মিষ্টিবিহীন দই প্রতি কেজি ৩৫০ টাকা দামে বিক্রি হচ্ছে। টক দই বিক্রি হচ্ছে ২০০ টাকা কেজি করে। প্রতি কেজি ঘি বিক্রি হচ্ছে দেড় হাজার টাকায়।

পরিমল ঘোষ নড়িয়া উপজেলা সদর ও জেলা শহরে তিনটি মিষ্টির দোকান চালাচ্ছেন ১০ বছর ধরে। পদ্মা সেতু চালু হওয়ার পর দোকানগুলোতে বিক্রি বেড়েছে দ্বিগুণ। তাঁর মৃত্যুর পর তাঁর দুই ছেলে ও এক জামাতা দোকানগুলো পরিচালনা করছেন। পরিমল ঘোষের ছেলে পংকজ ঘোষ প্রথম আলোকে বলেন, ‘আগে আমাদের তিনটি দোকানে প্রতিদিন ৬০০-৭৫০ কেজি দুধের মিষ্টি, দই ও ঘি তৈরি হতো। দুই বছর ধরে বিক্রি বেড়েছে। আমাদের তৈরি মিষ্টি ও অন্য সামগ্রী ক্রেতারা ঢাকায় নিয়ে যান। এখন প্রতিদিন ১ হাজার ৪০০ থেকে ১ হাজার ৫০০ কেজি দুধের মিষ্টি তৈরি করা হয়।
