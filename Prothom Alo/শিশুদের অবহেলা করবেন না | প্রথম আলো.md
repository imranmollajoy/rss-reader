আমরা প্রায়ই বলি, ‘মা-বাবা সন্তানদের সবচেয়ে ভালো চান।’ তাহলে পরিবারের কোনো সদস্যের দ্বারা সন্তান যৌন নির্যাতনের শিকার হলে বেশির ভাগ মা-বাবা তা গোপন করেন কেন? তাঁদের দায়িত্ব তো সন্তানের পক্ষে দাঁড়ানো, তাকে সহায়তা করা, নির্যাতনকারীর বিচারের ব্যবস্থা করা। কিন্তু তাঁরা তথাকথিত ‘পারিবারিক সম্মান’ রক্ষার কারণে এসবের কিছুই করেন না।

বিবাহবিচ্ছেদের সময় অনেক মা-বাবা নিজেদের হতাশা উগরে দিচ্ছেন সন্তানদের ওপর, কখনো–বা সন্তানকে নিজের পক্ষে টানার চেষ্টা করছেন। তিক্ত বিবাহবিচ্ছেদের সবচেয়ে বড় শিকার শিশুরা। কারণ, এ ক্ষেত্রে অনেক মা-বাবা নিজেদের স্বার্থকেই বড় করে দেখেন। সন্তানদের ভালো চাইলে কি তারা এ রকম আচরণ করতেন?

‘শিশুরা জাতির ভবিষ্যৎ’—এ কথা আমরা অহরহ বলি, কিন্তু আমরা কি এতে বিশ্বাস করি? করলে তাদের খেলার মাঠগুলো ধ্বংস করছি কেন? শিশুদের বর্তমানটা সুন্দর করে তাদের বিকাশ নিশ্চিত না করলে তারা কী ধরনের ‘ভবিষ্যৎ’ জাতিকে দিতে পারবে? উন্মুক্ত স্থানগুলো বিভিন্ন প্রতিষ্ঠান দখল করে নিচ্ছে এবং সেখানে শিশুরা আর প্রবেশ করতে পারছে না।

পাশাপাশি মেলা, হাট ও নানা ধরনের অনুষ্ঠানের জন্য খেলার মাঠ ইজারা দেওয়া হয়। অসংখ্য উদাহরণ দেওয়া যায়, যেখানে আমরা কিসে শিশুদের ভালো হবে তা চিন্তা না করে নিজেদের সুবিধাকে প্রাধান্য দিয়ে সিদ্ধান্ত নিচ্ছি। সে জন্যই করোনা মহামারির সময় বৈশ্বিক পর্যায়ের দিকনির্দেশনা এবং বিভিন্ন দেশের উদাহরণ উপেক্ষা করে আমরা দুই বছর বিদ্যালয় বন্ধ রেখেছি, শিক্ষার ক্ষেত্রে শিশুদের অপূরণীয় ক্ষতি হয়ে গিয়েছে।
