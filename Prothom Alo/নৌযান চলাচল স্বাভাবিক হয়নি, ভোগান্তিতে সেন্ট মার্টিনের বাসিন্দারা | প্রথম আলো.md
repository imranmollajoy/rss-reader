জানতে চাইলে টেকনাফ-সেন্ট মার্টিন সার্ভিস ট্রলার মালিক সমিতির সভাপতি আবদুর রশিদ বলেন, নাফ নদীর বিকল্প হিসেবে শাহপরীর দ্বীপ এলাকার গোলগরা দিয়ে নৌযান চলাচলের অনুমতি দেওয়া হলেও ওই এলাকায় নৌযান ভেড়ানোর মতো কোনো সুব্যবস্থা নেই। উত্তাল ঢেউয়ের মধ্যে ঝুঁকি নিয়ে ওই রুটে চলাচল করা সম্ভব হচ্ছে না।

সেন্ট মার্টিন দ্বীপ ইউনিয়ন পরিষদের চেয়ারম্যান মুজিবুর রহমান বলেন, নৌযান চলাচল বন্ধ থাকায় সেন্ট মার্টিনে নিত্যপ্রয়োজনীয় খাদ্যসামগ্রীর সরবরাহ ব্যাহত হচ্ছে। নৌযান চলাচল স্বাভাবিক করতে নাফ নদীর বদর মোকাম এলাকায় কোস্টগার্ড ও বিজিবির টহল জোরদার করতে হবে। একই সঙ্গে বদরমোকাম এলাকায় ডুবোচর জেগে ওঠায় খনন করাও জরুরি।

জানতে চাইলে টেকনাফ উপজেলা নির্বাহী কর্মকর্তা (ইউএনও) মো. আদনান চৌধুরী বলেন, ‘আমরা পরিস্থিতি পর্যবেক্ষণ করছি। সংকটের অবসান না হওয়া পর্যন্ত টেকনাফ-সেন্ট মার্টিন নৌরুটে নৌযান চলাচল বন্ধ রাখতে বলা হয়েছে।’
