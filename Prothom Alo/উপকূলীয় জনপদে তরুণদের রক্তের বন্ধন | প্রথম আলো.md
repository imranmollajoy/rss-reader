গত বুধবার কয়রার একটি বেসরকারি ক্লিনিকে মনোয়ার হোসেনকে রক্ত দিয়েছেন কয়রা ব্লাড ব্যাংকের সাংগঠনিক সম্পাদক আবদুল আলিম। তিনি প্রথম আলোকে বলেন, ‘এ পর্যন্ত আমি ১৮ বার রক্ত দিয়েছি। রক্ত দিয়ে মানুষের জীবন বাঁচানো আমাদের কর্তব্যের মধ্যে পড়ে। আমার এক ব্যাগ রক্তে যদি কোনো মানুষের উপকার হয়, তাহলে ক্ষতি কী? রক্ত দেওয়ার পর মনোয়ারের মায়ের হাসিমাখা মুখ দেখে যে প্রশান্তি পেয়েছি, লাখ টাকা দিলেও ওই সুখ পেতাম না।’

কয়রা ব্লাড ব্যাংকের নির্বাহী কমিটির সাধারণ সম্পাদক নায়মুল হুদা (রনি) বলেন, তাঁদের কাছে যে কেউ রক্ত চাইলে রোগীর ঠিকানা, হাসপাতাল বা ক্লিনিকের নাম জেনে নেন। এরপর ওই এলাকায় থাকা স্বেচ্ছায় রক্তদাতা সদস্যদের সঙ্গে যোগাযোগ করে প্রয়োজনীয় রক্তের ব্যবস্থা করে দেন। ২০২১ সাল থেকে রক্তদানের হিসাব তাঁরা লিখে রেখেছেন। সে হিসাবে তিন বছরে স্বেচ্ছায় ২ হাজার ৭১ ব্যাগ রক্ত দান করেছেন সংগঠনের সদস্যরা। চলতি বছরের পাঁচ মাসে এরই মধ্যে ৩২২ ব্যাগ রক্তদান সম্পন্ন হয়েছে।
