চট্টগ্রাম নগরের চৌমুহনী এলাকায় গতকাল সোমবার বিভিন্ন বাড়ি ঘুরে ঘুরে বড় আকারের ৩৮টি গরুর চামড়া সংগ্রহ করেন মৌসুমি ব্যবসায়ী মোহাম্মদ মাহবুবুর আলম। প্রতিটি চামড়া গড়ে ৪৮০ টাকায় কেনেন তিনি। এরপর গতকাল রাতে আড়তদারেরা এসে সেই চামড়ার দাম দিতে চান ৩৮০ টাকা করে। অর্থাৎ কেনা দরের চেয়েও ১০০ টাকা কমে। তবে লোকসান দিয়ে চামড়া বিক্রি করতে রাজি হননি মাহবুবুর।

আজ মঙ্গলবার বেলা ১১টায় মাহবুবুর আলমের সঙ্গে কথা হয় এই প্রতিবেদকের। নগরের চৌমুহনী এলাকায় ফুটপাতের ওপর চামড়াগুলো রেখে এক পাশে বসে ছিলেন তিনি। মাহবুবুর আলম প্রথম আলোকে বলেন, ‘কয়েক বছর ধরে চামড়ার ব্যবসা করছি। লাভ করতে না পারলেও লোকসান হয়নি কখনো। এবার বিক্রিই হচ্ছে না। ফলে শপথ নিয়েছি, আর কখনো এ ব্যবসায় নামব না।’

মাহবুবুর ভেবেছিলেন এবার চামড়া বিক্রি করে অন্তত খরচটা উঠে আসবে। সেটি হয়নি। কোনো আড়তদার ৪৮০ টাকা দরেও না কেনায় এ বিক্রেতা এখন অপেক্ষা করছেন সিটি করপোরেশনের বর্জ্যবাহী গাড়ির জন্য। মাহবুবুর বলেন, ‘সকালে এক আড়তদারের সঙ্গে কথা হয়। তিনি ১০০ টাকা দিতে রাজি হয়েছিলেন। পরে আবার মত পাল্টে ফেলেন। এখন অপেক্ষা করছি, বর্জ্যের গাড়ি আসলে সব চামড়া ফেলে দেব।’
