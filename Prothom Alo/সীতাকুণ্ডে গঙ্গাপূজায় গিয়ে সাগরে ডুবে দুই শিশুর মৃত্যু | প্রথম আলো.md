প্রত্যক্ষদর্শী ও পরিবারের সদস্যদের সঙ্গে কথা বলে জানা যায়, আজ সকালে গঙ্গাপূজা ছিল। এবার পূজার আয়োজন হয়েছে কুমিরা খালের স্লুইসগেটের দুই পাশে। এ পূজা উপলক্ষে সকাল ৮টার পর থেকে সেখানে ভক্তদের ঢল নামে। কুমিরা ফেরিঘাটে উৎসবমুখর পরিবেশে যখন পূজা চলছিল, তখন এলাকার অনেক নারী, পুরুষ, শিশু গঙ্গাস্নান করতে যায়। কেউ কেউ কুমিরা জেটি দিয়ে সাগরে স্নান করতে যায়। এ সময় কুমিরা জেটির মাঝামাঝি সিঁড়ি দিয়ে নেমে পড়ে কয়েকজন। তাদের মধ্যে খুশি ও কিশোরী স্রোতের টানে ডুবে যায়। দুই শিশু পানিতে ডুবে যাওয়ার খবরে এলাকার তরুণেরা পানিতে খুঁজতে শুরু করেন। এলাকার নারী-পুরুষেরা উপকূলে ভিড় করেন। দুপুর ১২টার দিকে ওই দুই শিশুর নিথর দেহ উদ্ধার করা হয়। পরে তাদের হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।
