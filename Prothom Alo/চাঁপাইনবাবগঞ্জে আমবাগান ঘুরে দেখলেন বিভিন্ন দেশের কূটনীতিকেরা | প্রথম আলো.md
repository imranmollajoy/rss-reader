দুপুরে ব্রুনেই দারুস সালাম, অস্ট্রেলিয়া, ইন্দোনেশিয়া, মালয়েশিয়া, স্পেন, পাকিস্তান, সিঙ্গাপুর, থাইল্যান্ড, ভুটান, ভিয়েতনাম, শ্রীলঙ্কা, মিয়ানমার ও লিবিয়ার হাইকমিশনার, রাষ্ট্রদূত, মিশনপ্রধানসহ প্রায় ২০টি দেশের কূটনীতিকেরা ছিলেন এই দলে। তাঁদের সঙ্গে ছিলেন কৃষিমন্ত্রী মো. আব্দুস শহীদ, বাণিজ্য প্রতিমন্ত্রী আহসানুল ইসলাম, পল্লী উন্নয়ন ও সমবায় প্রতিমন্ত্রী মো. আবদুল ওয়াদুদ, স্থানীয় সংসদ সদস্য মুহা. জিয়াউর রহমান, কৃষিসচিব ওয়াহিদা আক্তার, পররাষ্ট্রসচিব মাসুদ বিন মোমেন, বাংলাদেশ কৃষি গবেষণা কাউন্সিলের নির্বাহী চেয়ারম্যান শেখ মো. বখতিয়ার প্রমুখ। এ ছাড়া জাতিসংঘের খাদ্য ও কৃষি সংস্থার (এফএও) বাংলাদেশ প্রতিনিধিও এ দলে ছিলেন। তাঁরা নাচোলের কেন্দবোনা গ্রামে পুরস্কারজয়ী আমচাষি রফিকুল ইসলামের একটি আমবাগান ঘুরে দেখেন।
