প্রতিবেদনে আরও বলা হয়েছে, মন্ত্রিসভার ৭২ সদস্যের মধ্যে এখন পর্যন্ত ৭১ জন হলফনামা দিয়েছেন।

এই ৭১ জনের মধ্যে ৭০ জনেরই অন্তত ১ কোটি রুপি রয়েছেন। ছয়জনের সম্পদের পরিমাণ ১০০ কোটি রুপির বেশি। এই ছয়জনের মধ্যে অন্ধ্র প্রদেশের তেলেগু দেশম পার্টির (টিডিপি) চন্দ্র শেখর পেমাসানির সম্পদ সবচেয়ে বেশি। তাঁর সম্পদের পরিমাণ ৫ হাজার ৭০৫ কোটি রুপি। মধ্যপ্রদেশ থেকে নির্বাচিত বিজেপি প্রার্থী জ্যোতিরাদিত্য সিন্ধিয়ার সম্পদের পরিমাণ ৪২৪ কোটি রুপি। জনতা দলের (সেক্যুলার) এইচ ডি কুমারস্বামীর সম্পদের পরিমাণ ২১৭ কোটি রুপি। বিজেপির অশ্বিনী বৈষ্ণব, রাও ইন্দারজিৎ সিং ও পীযূষ গোয়েলের সম্পদের পরিমাণ যথাক্রমে ১৪৪ কোটি, ১২১ কোটি ও ১১০ কোটি রুপি।

যৌথ প্রতিবেদনটিতে আরও উঠে এসেছে, এবারের মন্ত্রিসভার ১১ জন কেবল উচ্চমাধ্যমিক পাস, স্নাতক পাস ১৪ জন, স্নাতকোত্তর ডিগ্রি আছে ২৬ জনের। ডক্টরেট ডিগ্রি আছে ৭ জনের।

অন্যদিকে মোদির এই মন্ত্রিসভায় ৩০ থেকে ৪০ বছর বয়সী মন্ত্রী আছেন মাত্র দুজন। ৭১ থেকে ৮০ বছর বয়সী মন্ত্রী আছেন ৭ জন। আর ৫১ থেকে ৭০ বছর বয়সী মন্ত্রী আছেন ৪৭ জন। ১৫ জন মন্ত্রী বয়স ৪১ থেকে ৫০ বছরের মধ্যে।
