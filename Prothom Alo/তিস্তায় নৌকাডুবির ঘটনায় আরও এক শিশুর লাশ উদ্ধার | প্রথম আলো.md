বজরা ইউনিয়নের বাসিন্দা ও স্থানীয় উদ্ধারকর্মী মাহমুদুল হাসান প্রথম আলোকে বলেন, বুধবার সন্ধ্যায় তিস্তায় নৌকাডুবির ঘটনায় ফায়ার সার্ভিস, পুলিশ প্রশাসন ও স্থানীয় ব্যক্তিরা নৌকা ভাড়া করে তিন দিন ধরে উদ্ধার অভিযান চালান। নৌকাডুবির কিছুক্ষণ পরে স্থানীয় লোকজনের সহায়তায় ফায়ার সার্ভিস আজিজুর রহমানের মেয়ে আয়শা আক্তারের লাশ উদ্ধার করে। গত বৃহস্পতিবার থেকে ডুবুরি দল তিস্তায় নৌকাডুবির স্থান ও আশপাশে অনুসন্ধান চালায়। আজ সকালে স্থানীয় লোকজন চর বজরা এলাকায় এক শিশুর লাশ দেখতে পান। পরে ফায়ার সার্ভিসের লোক গিয়ে লাশ উদ্ধার করেন।

কুড়িগ্রাম ফায়ার সার্ভিস স্টেশনের কর্মকর্তা কামরুল হাসান প্রথম আলোকে বলেন, তিস্তায় নৌকাডুবির ঘটনায় চার শিশুসহ মোট ছয়জন নিখোঁজ ছিল। কুড়িগ্রাম ফায়ার সার্ভিস, উলিপুর ফায়ার সার্ভিস ও রংপুর ফায়ার সার্ভিসের ডুবুরি দল নিখোঁজ ব্যক্তিদের খোঁজে তিস্তায় তিন দিন ধরে অভিযান চালাচ্ছিল। আজ সকালে তিস্তার চর বজরা এলাকায় স্থানীয় লোকজন একটি শিশুর মরদেহ দেখে ফায়ার সার্ভিসকে জানান। পরে ফায়ার সার্ভিসের কর্মীরা লাশটি উদ্ধার করেন। নিখোঁজ ব্যক্তিদের স্বজন ওই উদ্ধার করা মরদেহ কুলছুম আক্তারের বলে শনাক্ত করেন। ফায়ার সার্ভিসের উদ্ধার অভিযান অব্যাহত রয়েছে।
