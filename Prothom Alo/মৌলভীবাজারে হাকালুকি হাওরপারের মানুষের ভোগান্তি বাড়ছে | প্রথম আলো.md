সুজানগর ইউনিয়নের ভোলারকান্দি গ্রামের মাসুক মিয়া প্রথম আলোকে বলেন, ‘খুব কষ্টের বিনিময়ে হাতরাইয়া আইয়া (সাঁতার কেটে এসে) স্কুলও উঠছি। এখন গরুও রাখছি অনো (এখানে)। বাড়িঘরর অবস্থা খারাপ। ঘরর (বাড়িতে) ভিতর কমর (কোমর) সমান পানি। ধান থইয়া আইছি (রেখে আসছি)। কিন্তু খানিবনি কুনতাও দেওয়া যার না (গরুরে খাদ্য দেওয়া যাচ্ছে না)। নৌকা থাকলে না অয় (হয়) ঘাসফাস আনিয়া (এনে) দিতাম।’  
ভোলারকান্দি গ্রামের হালিমা বেগম বলেন, ‘ঘরের ভিতর টিকতাম পারছি না। আটু (হাঁটু) পানি। ঈদর পরদিন আইছি (আসছি)।’

ভোলারকান্দির মুসলিম আলী নিজের অবস্থার চেয়ে বেশি চিন্তিত গবাদিপশু নিয়ে। তিনি বলেন, ‘গরুর অবস্থা ভালা নায়। থুবাই-থাবাই (এদিক-ওদিক থেকে সংগ্রহ করে) ঘাস, পেনা (কচুরিপানা) আনি (এনে) খাওয়াইরাম। পেনা মিলের না। খাইতোও চায় না। কিন্তু কিতা (কি) করব। ঠেকিয়া খাইতো অইবো (খেতে হবে)।’ তিনি আরও বলেন, ‘ঘরে পানি উঠছে। ঈদের পরর দিন আইয়া (এসে) উঠছি। ঘর একখান আফালে ভাঙিয়া নিচেগি (ঘর একটা ঢেউয়ে ভেঙে নিয়েছে)।’

একই গ্রামের হামিদা খাতুন বলেন, ‘ঘরও আটু (হাঁটু) পানি। হুরুত্বা-ছাবাল লইয়া থাকতাম পারছি না (বাচ্চাদের নিয়ে থাকতে পারিনি)। পানিত পড়িয়া পাঁচটা ছাগল মরছে।’
