২০১৪ সালে ইউক্রেনের ক্রিমিয়া উপদ্বীপ দখলে নেয় রাশিয়া। ক্রিমিয়ার কর্মকর্তারা জানিয়েছেন, বন্দরনগরী সেভাস্তোপলের সমুদ্রতীরবর্তী একটি এলাকা ও আবাসিক হোটেলে ক্ষেপণাস্ত্র আঘাত হানে।

রাশিয়া জানিয়েছে, গতকাল রোববার ক্রিমিয়ার সেভাস্তোপল বন্দরে অ্যাটাকমস নামের ক্ষেপণাস্ত্র দিয়ে হামলা চালিয়েছে ইউক্রেন। ক্ষেপণাস্ত্রে গুচ্ছবোমাও ছিল। কিয়েভকে এই অস্ত্র দিয়েছে যুক্তরাষ্ট্র।

গত মাসে আন্তর্জাতিক বেশ কয়েকটি সংবাদ সংস্থাকে দেওয়া সাক্ষাৎকারে ইউক্রেনকে পশ্চিমা দেশগুলোর দূরপাল্লার অস্ত্র সরবরাহের সমালোচনা করেছিলেন রাশিয়ার প্রেসিডেন্ট ভ্লাদিমির পুতিন। তিনি বলেছিলেন, রাশিয়ার ভূখণ্ডে হামলা চালানোর জন্য যদি ইউক্রেনকে দূরপাল্লার অস্ত্র দেওয়া হয়, তাহলে পশ্চিমা দেশগুলোতে হামলা চালাতে অন্যান্য দেশকে অস্ত্র দেওয়ার অধিকার রাখে রাশিয়া।
