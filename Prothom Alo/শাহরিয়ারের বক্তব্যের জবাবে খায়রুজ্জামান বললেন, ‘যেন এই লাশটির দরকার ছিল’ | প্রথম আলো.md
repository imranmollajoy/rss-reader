এর প্রতিক্রিয়ায় আজ বিকেলে সিটি মেয়র খায়রুজ্জামান নিজ দপ্তরে সাংবাদিকদের মুখোমুখি হন। সেখানে সাংবাদিকদের প্রশ্নের জবাবে তিনি বলেন, এ রকম একটি নিন্দনীয় ঘটনার সঙ্গে তাঁর জড়িত থাকার কোনো কারণ নেই, যুক্তি নেই। জানাজায় তাঁকে জড়িয়ে, তাঁর নাম-পদবি উল্লেখ করে আরেকজন সংসদ সদস্য আরও কয়েকজনকে জড়িয়ে বক্তব্য দিয়েছেন। তিনি (শাহরিয়ার) যে এ রকম হিংসাপরায়ণ হয়ে এমন একটি মন্তব্য করতে পারেন, এটা তাঁর বোধগম্য নয়। কিছুদিন আগেও তিনি প্রতিমন্ত্রী ছিলেন। জানাজার মতো একটি পবিত্র জায়গায় তিনি এভাবে মামলা করা হোক, কললিস্ট চেক করা হোক, এ রকম ঘটনা খুব কমই শুনেছেন। তিনি এটা কোন উদ্দেশে করেছেন, এটা তিনিই বলতে পারবেন।

এ এইচ এম খায়রুজ্জামান আরও বলেন, ‘এ ঘটনা খুবই কষ্টকর। আমরা ত্যাগী নেতাকে হারালাম। আমরা সুষ্ঠু তদন্ত চাই, বিচার চাই। মনে হচ্ছিল যেন এই লাশটির দরকার ছিল একটি রাজনৈতিক পক্ষের। যেটাকে কেন্দ্র করে রাজনৈতিক কোনো প্রতিপক্ষকে ঘায়েল করা যায়। এ রকম একটা ষড়যন্ত্র বা চক্রান্ত একটা গোষ্ঠীর ছিল বা আছে বলে আমার কাছে মনে হয়েছে। এ লাইনেও এ বিষয়ে তদন্ত হওয়া দরকার।’

জানাজায় না যাওয়ার বিষয়ে খায়রুজ্জামান বলেন, আশরাফুল ইসলামের মৃত্যুর খবর পাওয়ার পর গতকাল তিনি সন্ধ্যায় রাজশাহী মেডিকেল কলেজ হাসপাতালে গিয়েছেন। সেখানে তাঁর সন্তানকে সান্ত্বনা দিয়েছেন। জানাজায় যাওয়ার তাঁর ইচ্ছা ছিল। আজকে সিটি করপোরেশনের পূর্বনির্ধারিত দুটি গুরুত্বপূর্ণ সভা ছিল। যেগুলো বাতিল করা সম্ভব হয়নি।
