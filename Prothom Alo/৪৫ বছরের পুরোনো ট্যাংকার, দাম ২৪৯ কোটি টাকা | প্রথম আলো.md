চলতি অর্থবছরের ২০ জুন পর্যন্ত পাওয়া তথ্যে দেখা যায়, এবার ১৬২টি জাহাজ আমদানি হয়েছে। এর মধ্যে ১৩৫টি রয়েছে, যেগুলোয় গড়ে ১০ হাজার টনের কম লোহা রয়েছে। সব মিলিয়ে ১৬২টি জাহাজে রয়েছে ৯ লাখ ৭৯ হাজার টন লোহা, যা গত দুই দশকে দ্বিতীয় সর্বনিম্ন আমদানির পরিমাণ। এর আগে সর্বনিম্ন আমদানি ছিল গত অর্থবছরে। তখন ১৪৭টি জাহাজ আমদানি হয়, যেগুলোয় লোহা ছিল ৯ লাখ ৭১ হাজার টন।

উদ্যোক্তারা জানান, একেকটি পুরোনো জাহাজ থেকে হাজার রকমের পণ্য পাওয়া যায়। রড তৈরির কাঁচামাল লোহার টুকরো, অভ্যন্তরীণ নৌযান তৈরির জন্য পুরোনো জাহাজের প্লেট, বাতিল যন্ত্রাংশ, জেনারেটর ও যন্ত্রপাতি, নাটবল্টু, আসবাব, রান্নাঘরের হরেক জিনিস মেলে। অর্থাৎ লৌহ ও ইস্পাতশিল্প, নৌযানশিল্পের কাঁচামাল যেমন আছে, তেমনি গৃহস্থালি ও কারখানায় ব্যবহার্য নানা পণ্যও রয়েছে। এগুলোকে ঘিরে চট্টগ্রাম ও ঢাকায় বাজার গড়ে উঠেছে। আমদানি কমে যাওয়ায় এসব খাতে ব্যস্ততাও কমেছে।
