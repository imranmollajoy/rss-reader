রাষ্ট্রীয় সংস্থা দুদক নখদন্তহীন বাঘ। এ কথা খোদ দুদকের চেয়ারম্যানের পদে থাকার সময় দুই দফা বলেছিলেন গোলাম রহমান। সংস্থাটিকে নিয়ে বেশি আলোচনা সমীচীন নয়, কারণ, রোগ অন্য জায়গায়। ক্যানসারের রোগীকে ডায়রিয়ার চিকিৎসা দিয়ে ফল হয় না।

দুর্নীতি দমনে রাজনৈতিক সদিচ্ছা থাকতে হয়। বাংলাদেশে সব রাজনৈতিক সরকারের আমলেই তার ঘাটতি দেখা গেছে। সামরিক আমলে তো দুর্নীতির বীজ বুনে তাতে নিয়মিত পানি ও সবুজ সার দেওয়া হয়েছে।

২০০৮ সালে আওয়ামী লীগ তাদের নির্বাচনী ইশতেহারে পাঁচটি অগ্রাধিকারের কথা বলেছিল। প্রথমটি ছিল দ্রব্যমূল্য নিয়ন্ত্রণ, দ্বিতীয়টি ছিল ‘দুর্নীতির বিরুদ্ধে কার্যকর ব্যবস্থা’। আওয়ামী লীগ বলেছিল—

১. দুদকের স্বাধীনতা নিশ্চিত করে শক্তিশালী করা হবে।

২. দুর্নীতির বিরুদ্ধে যুদ্ধে বহুমুখী কার্যক্রম বাস্তবায়ন করা হবে।

৩. ক্ষমতাধরদের বার্ষিক সম্পদ বিবরণ দিতে হবে।

৪. রাষ্ট্র ও সমাজের সব স্তরের ঘুষ, দুর্নীতি উচ্ছেদ, অনুপার্জিত আয়, ঋণখেলাপি, চাঁদাবাজি, টেন্ডারবাজি, কালোটাকা ও পেশিশক্তি প্রতিরোধ ও নির্মূলে কঠোর ব্যবস্থা গ্রহণ করা হবে।

৫. প্রতি দপ্তরে গণ-অধিকার প্রতিষ্ঠার জন্য নাগরিক সনদ উপস্থাপন করা হবে।

৬. সরকারি কর্মকাণ্ডের ব্যাপকভাবে কম্পিউটারায়ণ করে দুর্নীতির পথ বন্ধ করা হবে।
