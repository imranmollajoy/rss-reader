বাংলার হজযাত্রীদের একটি বেশ পুরোনো বর্ণনা পাওয়া যায় আয়ারল্যান্ড থেকে প্রকাশিত আ*ইরিশ টাইমস প*ত্রিকায়। লেখক নরম্যান ফ্রিম্যান। প্রবন্ধের নাম ‘অ্যান আইরিশম্যানস ডায়েরি অন আ পিলগ্রিম শিপ টু জেদ্দা’। ফ্রিম্যানের লিখিত কাহিনিটি সম্ভবত ১৯৫৪ সালের। তখন ব্রিটিশ ইন্ডিয়া কোম্পানির জাহাজ ‘সারধানা’য় চাকরি করতেন তিনি। তাঁরা সদ্য হজ পালন করা ১ হাজার ৫০০ হাজিকে জেদ্দা থেকে চট্টগ্রাম বন্দরে পৌঁছে দেওয়ার একটি কন্ট্র্যাক্ট পেয়েছিলেন।

তাঁদের কোম্পানির অন্যান্য জাহাজ আগে নিয়মিত হজযাত্রী পরিবহন করত। কিন্তু বাণিজ্যিকভাবে বিমান চলাচলের বিস্তৃতির কারণে জাহাজে হজযাত্রী পরিবহন একেবারেই কমে গিয়েছিল। এই কন্ট্র্যাক্ট পাওয়ার পর প্রথম তাঁরা জাহাজে একজন চিকিৎসক, তিনজন মেডিকেল অ্যাসিস্ট্যান্ট ও তিনজন নার্সকে নিয়োগ দিয়েছিলেন। কারণ, দীর্ঘ পথ পাড়ি দিয়ে সৌদি আরবে গিয়ে হজ পালন করা, সেখানকার তীব্র গরম আবহাওয়া ও প্রচণ্ড ভিড়ে অনেক হাজি খুব দুর্বল ও অসুস্থ অবস্থায় থাকতে পারেন।

ভারতীয় ক্রুরা জাহাজের লোয়ার ডেকে হাজিদের মধ্যে যাঁরা দরিদ্র, তাঁদের থাকার জন্য বাংক, দড়ির ঝুলন্ত বিছানা ও কাঠের মেঝেতে ম্যাটের ব্যবস্থা করেছিলেন। হাজিদের আনার জন্য প্রস্তুত হয়ে করাচি থেকে জেদ্দা অভিমুখে যাত্রা শুরু করেছিল খালি জাহাজ।

জাহাজের আপার ডেকের সামনের অংশে ইউরোপীয় ক্রুরা টেবিল টেনিস খেলতেন। ভারত মহাসাগর পার হয়ে আরব সাগরে আসার পর জাহাজে কিছুটা রোলিং হতো, যেটা সামলানোর জন্য ক্যাপ্টেন ও ক্রুদের বিশেষ দক্ষতার প্রয়োজন হতো। টেবিল টেনিস খেলোয়াড় ক্রুরা সবাই ছিলেন ব্রিটিশ ও খ্রিষ্টান। তাঁরা জাহাজে রোলিং হলে খেলাচ্ছলে যিশুখ্রিষ্টের নাম নিয়ে চিৎকার করে কথাবার্তা বলতেন, হাসাহাসি করতেন। বিষয়টি লক্ষ করে জেদ্দার কাছাকাছি পৌঁছে একদিন ক্যাপ্টেন ক্রুদের তাঁর কেবিনে ডেকে সভা করলেন। অভিভাবকের সুরে ক্রুদের জাহাজে হাজিরা ওঠার পর বাক্​সংযমী হতে বলেছিলেন তিনি। তিনি তাঁদের জানিয়েছিলেন, মুসলিমরা যিশুখ্রিষ্টকে একজন নবী হিসেবে সম্মান করেন। সুতরাং হাজিদের সামনে কোনো রকমেই যিশুখ্রিষ্টের নাম নিয়ে কোনো ধরনের বাজে কথা বা শপথ উচ্চারণ করা যাবে না। ক্যাপ্টেনের উপদেশ মেনে নিয়েছিলেন ক্রুরা। তাঁরা জানতেন, এই হাজিরা পৃথিবীর দরিদ্রতম এলাকাগুলোর একটির বাসিন্দা। তাঁদের অনেক কষ্ট করে, এমনকি সারা জীবনের সঞ্চয় থেকে হজের ব্যয় বহন করতে হয়েছে। আর একনিষ্ঠ ধর্মবিশ্বাস ছাড়া কারও পক্ষে এই কষ্ট ও ব্যয়ভার বহন করা সম্ভব নয়। এ জন্য হাজিদের প্রতি ক্রুদের মধ্যে গভীর শ্রদ্ধাবোধ জেগেছিল।
