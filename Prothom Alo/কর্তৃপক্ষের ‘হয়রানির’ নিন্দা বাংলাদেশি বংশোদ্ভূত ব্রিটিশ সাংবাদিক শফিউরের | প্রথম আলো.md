সাংবাদিক শফিউর বলেন, ‘এসব কর্মকাণ্ড পরোক্ষভাবে হয়রানি করার শামিল। কেননা কর্তৃপক্ষ আমাকে পরোক্ষভাবে চুপ করাতে ও ভয় দেখাতে নিজেদের প্রভাব খাটাচ্ছে। সেই সঙ্গে তরুণদের (আটক রোহিঙ্গা) ভয় দেখাচ্ছে; যদিও আমার সঙ্গে তাঁদের কোনো সম্পর্ক নেই।’

রোহিঙ্গা সাংবাদিকেরা সিপিজে ও অন্যান্য গণমাধ্যম প্রতিষ্ঠানের কাছে অভিযোগ করেন, দায়িত্ব পালন করার কারণে প্রতিশোধ হিসেবে তাঁদের ওপর নজরদারি ও হয়রানি করছে এবং হুমকি দিচ্ছে বাংলাদেশের কর্তৃপক্ষ।

এ ব্যাপারে তথ্য ও সম্প্রচার প্রতিমন্ত্রী মোহাম্মদ আলী আরাফাত সিপিজেকে বলেন, তিনি বিষয়টি দেখবেন। তবে এ প্রতিবেদন লেখা পর্যন্ত তিনি কিছু জানাননি।

অন্যদিকে এনএসআইয়ের উপপরিচালক ও জনসংযোগ কর্মকর্তা রাশেদ হাছানকে সিপিজের বক্তব্যের ওপর মন্তব্য করার আহ্বান জানানো হলেও তিনি সাড়া দেননি।
