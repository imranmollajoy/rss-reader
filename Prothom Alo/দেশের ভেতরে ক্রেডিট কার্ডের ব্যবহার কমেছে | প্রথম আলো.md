খাতসংশ্লিষ্ট ব্যক্তিরা বলছেন, এপ্রিলের প্রথমার্ধে ঈদুল ফিতর উদ্‌যাপিত হয়। ঈদুল ফিতরের আগে–পরে মিলিয়ে লম্বা ছুটি ছিল। লম্বা এই ছুটিতে অনেকে শহর ছেড়ে গ্রামে চলে যান, আবার কেউ কেউ বিদেশে ভ্রমণে যান। ঈদের ছুটিতে বিপণিবিতান ও দোকানপাটও বন্ধ ছিল এক সপ্তাহের বেশি। সব মিলিয়ে তাই দেশে ক্রেডিট কার্ডের ব্যবহার এপ্রিলে কম ছিল বলে মনে করছেন তাঁরা।

এপ্রিল মাসে ক্রেডিট কার্ডধারী এ দেশের নাগরিকেরা যত অর্থ খরচ করেছেন, তার প্রায় অর্ধেকই খরচ করেছেন বিভিন্ন ডিপার্টমেন্টাল স্টোরে, যার পরিমাণ ছিল ১ হাজার ৩৯১ কোটি টাকা। দ্বিতীয় সর্বোচ্চ অর্থ খরচ করেছেন বিভিন্ন রিটেইল শপে, যার পরিমাণ ৩৭০ কোটি টাকা।

বাংলাদেশ ব্যাংকের প্রতিবেদনের তথ্য অনুযায়ী, গত এপ্রিলে বাংলাদেশিরা বিদেশে গিয়ে ক্রেডিট কার্ডে খরচ করেছেন ৫০৭ কোটি টাকা, মার্চে যার পরিমাণ ছিল ৫০৩ কোটি টাকা। সেই হিসাবে এক মাসের ব্যবধানে বিদেশি বাংলাদেশিদের ক্রেডিট কার্ডের ব্যবহার বেড়েছে চার কোটি টাকার। দেশের মতো বিদেশেও বাংলাদেশিরা ক্রেডিট কার্ড বেশি ব্যবহার করেছেন ডিপার্টমেন্টাল স্টোরে। এপ্রিলে মোট ৫০৭ কোটি টাকা খরচের মধ্যে ১৪৯ কোটি টাকা খরচ করা হয় বিভিন্ন ডিপার্টমেন্টাল স্টোরে।

বিদেশে গিয়ে গত এপ্রিলে বাংলাদেশিরা ক্রেডিট কার্ড ব্যবহার করে সবচেয়ে বেশি অর্থ খরচ করেছেন ভারতে, যার পরিমাণ ৯৮ কোটি টাকা।
