এ বছর কোরবানির বর্জ্য অপসারণ নিয়ে মাঠপর্যায়ে দুই সিটির কর্তৃপক্ষের তৎপরতা ছিল। অতীতের যেকোনো বছরের তুলনায় বর্জ্য অপসারণের কাজে দুই সিটি কর্তৃপক্ষ তাদের সক্ষমতা অনুযায়ী সফলতাও পেয়েছে। বিচ্ছিন্ন কিছু এলাকা ও অলিগলি ছাড়া মোটাদাগে রাজধানীতে কোরবানির পশুর বর্জ্য জমে থাকেনি।

দিনব্যাপী কর্মকর্তাদের সঙ্গে নিয়ে মাঠে সশরীর উপস্থিত থেকে বর্জ্য অপসারণ কাজ তদারক করেছেন ঢাকা উত্তর সিটির মেয়র আতিকুল ইসলাম। দক্ষিণ সিটির মেয়র শেখ ফজলে নূর তাপসও দেশের বাইরে থেকে অনলাইনে যুক্ত হয়ে কেন্দ্রীয় নিয়ন্ত্রণকক্ষের মাধ্যমে সার্বক্ষণিক এ কাজের তদারক করেছেন।

ঈদের পরদিন মঙ্গলবার দুপুর থেকে বিকেল পর্যন্ত ঢাকার দুই সিটির বিভিন্ন এলাকায় সরেজমিনে কোরবানির বর্জ্য জমে পচতে দেখা যায়নি। তবে কিছু কিছু এলাকায় বিচ্ছিন্নভাবে অল্প পরিমাণে বর্জ্য ফেলে রাখতে দেখা গেছে। গতকাল বুধবারও দুই সিটির কিছু এলাকায় একই চিত্র দেখা গেছে।
