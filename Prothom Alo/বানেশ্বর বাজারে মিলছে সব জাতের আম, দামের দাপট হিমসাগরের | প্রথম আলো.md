নরসিংদীর ব্যবসায়ী জাহিদ হাসান ১৫ দিনের আগে রাজশাহীতে এসে আম কিনছেন। তিনি বলেন, আমের দাম প্রতিদিন মণপ্রতি ২০০ থেকে ৩০০ টাকা বেড়ে যাচ্ছে। এ কারণে একটা গাড়ি প্রস্তুত করতে খুব বেগ পেতে হচ্ছে। অনেক সময় দামে না পোষানোর কারণে ট্রাকে না দিয়ে যাত্রীবাহী বাসে পাঠাতে হচ্ছে। এ পর্যন্ত তিনি সাত গাড়ি আম রাজশাহীর বাইরে পাঠিয়েছেন।

বানেশ্বর বাজারের আমের একজন বড় আড়তদার জারমান আলী বলেন, গত বছরের চেয়ে এবার আমের দাম দ্বিগুণ। কিন্তু বাজারে গতবারের চেয়ে এবার আমের সরবরাহ প্রায় ৭৫ শতাংশ কম। এবার ব্যবসা করে তেমন পোষানো যাচ্ছে না। তবে যতটুকু লাভ হচ্ছে, তা আমচাষিদের। যাঁদের আম আছে, তাঁদের এবার বেশ সুদিন। এ বছর এ পর্যন্ত তিনি দুই হাজার মণ আম কিনতে পেরেছেন। অথচ গত বছর এ সময় তাঁর অন্তত পাঁচ হাজার মণ আম কেনা হয়ে গিয়েছিল।

তবে আমের উৎপাদন এত কম হওয়ার ব্যাপারে আপত্তি আছে রাজশাহীর কৃষি সম্প্রসারণ অধিদপ্তরের ভারপ্রাপ্ত উপপরিচালক উম্মে সালমার। তাঁর মতে, এবার লক্ষ্যমাত্রার ১০ শতাংশ আম কম হতে পারে। তিনি বলেন, এবার রাজশাহীতে ১৯ হাজার ৬০২ হেক্টর জমিতে আম চাষ হয়েছে। উৎপাদনের লক্ষ্যমাত্রা ধরা হয়েছে ২ লাখ ৬০ হাজার মেট্রিক টন। বড় আমগাছগুলোতে এবার আম কম আছে, কিন্তু ছোট গাছে পর্যাপ্ত পরিমাণ আম আছে এবং ছোট গাছের বাগানও অনেক বেড়ে গেছে।
