ধাতব চামচ ব্যবহারের সময় আরেকটি বিষয় মনে রাখবেন। ভেজা চামচ দিয়ে পাত্র থেকে মধু তুলবেন না। এমনকি ব্যবহৃত চামচ দিয়েও মধু নেওয়া ঠিক নয়। মধু নষ্ট হয়ে গেলে ঘ্রাণে তা বোঝা যায় না। মধু দেখে বুঝতে হয়, তা ভালো আছে কি না।

আবার সংরক্ষিত মধুতে স্বাভাবিকভাবেও কিছু পরিবর্তন দেখা যেতে পারে। তাই আপনাকে জানতে হবে, কোন পরিবর্তনটা স্বাভাবিক, আর কোনটা নয়। ধরুন, সংরক্ষিত মধুর নিচের অংশ দানাদার হয়ে গেল বা খানিকটা জমাট বেঁধে গেল। এ রকম হওয়ার অর্থ কিন্তু মধু নষ্ট হয়ে যাওয়া নয়। কিন্তু মধু পাতলা হয়ে গেলে, মধুর ওপরের দিকে অতিরিক্ত ফেনা হলে, মধুর রং খুব বেশি গাঢ় হয়ে গেলে কিংবা অল্প কয়েক দিনের মধ্যে মধুর রং বদলে গেলে বুঝতে হবে, মধুটি পুরোপুরি ভালো নেই।
