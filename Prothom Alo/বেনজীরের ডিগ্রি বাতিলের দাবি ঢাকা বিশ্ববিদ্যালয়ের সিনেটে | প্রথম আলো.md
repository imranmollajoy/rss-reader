শর্ত শিথিল করে বেনজীর আহমেদকে ঢাকা বিশ্ববিদ্যালয়ের ডিবিএ প্রোগ্রামে ভর্তি ও ডিগ্রি নেওয়ার সুযোগ দেওয়ার সমালোচনা করেন সিনেট সদস্য এ বি এম ওবায়দুল ইসলাম, রঞ্জিত কুমার সাহা ও এম অহিদুজ্জামান।

রঞ্জিত কুমার সাহা বলেন, ‘বেনজীর আহমেদকে ডিবিএ ডিগ্রি দেওয়ার অনুষ্ঠানে আমিও ছিলাম৷ তবে পর্দার আড়ালে যে এত কিছু আছে জানতাম না। ঢাকা বিশ্ববিদ্যালয়ের মর্যাদা-অহংকারের জায়গাটা কারা নষ্ট করল? শর্ত পূরণ না করা হলেও বেনজীর কীভাবে ভর্তি হলেন? নিয়ম শিথিল করে বিশেষ বিবেচনায় ভর্তির অনুমতি দেওয়া হয়।’ তাঁর ডিবিএ ডিগ্রি বাতিল করার জন্য উপাচার্যের কাছে অনুরোধ করেন তিনি।

ওবায়দুল ইসলাম বলেন, ‘ঢাকা বিশ্ববিদ্যালয়ের ভর্তিপ্রক্রিয়ায় কারচুপি, স্বজনপ্রীতি ও অন্যায় হয় না বলে আমরা বিশ্বাস করতাম; কিন্তু বেনজীর আহমেদের মতো একজন প্রভাবশালী ব্যক্তিকে ভর্তির জন্য শর্ত শিথিল করা হয়েছে। তাঁর কাছে বিশ্ববিদ্যালয়ের কী দায়বদ্ধতা আছে যে ভর্তির যোগ্যতা তাঁর জন্য কমাতে হবে? এর পেছনে কী রহস্য, তা জানা দরকার। শিক্ষকদের বিরুদ্ধে এ ধরনের অভিযোগে চাকরি গেছে, শাস্তিও হয়েছে। তাঁর ডিগ্রি বাতিল করার জন্য দাবি জানাচ্ছি। এ ধরনের লোকের ডিগ্রি বাতিল করার প্রস্তাব সিনেটে পাস হোক।’
