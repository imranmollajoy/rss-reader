রাজবাড়ীর গোয়ালন্দ উপজেলায় পদ্মা নদীতে এক জেলের জালে প্রায় ৩০ কেজি ওজনের একটি মহাবিপন্ন বাগাড় মাছ ধরা পড়েছে। আজ শুক্রবার সকালে দৌলতদিয়া ফেরিঘাটের মাছবাজারে নিলামের মাধ্যমে বাগাড়টি ৩৯ হাজার টাকায় বিক্রি করা হয়।

স্থানীয় মাছ ব্যবসায়ী শাহজাহান শেখ বাগাড়টি অন্যত্র বিক্রির জন্য কেনেন। যদিও মহাবিপন্ন হওয়ায় এই মাছ ধরা ও বিক্রি করা দণ্ডনীয় অপরাধ। এক সপ্তাহ আগেও প্রায় ৩৫ কেজি ওজনের আরেকটি বাগাড় এই বাজারে বিক্রি হয়।

আন্তর্জাতিক প্রকৃতি ও প্রাকৃতিক সম্পদ সংরক্ষণ সংঘের (আইইউসিএন) তালিকা অনুযায়ী, বাগাড় মহাবিপন্ন প্রাণী। বন্য প্রাণী সংরক্ষণ ও নিরাপত্তা আইন অনুযায়ী, বাগাড় মাছ ধরা, শিকার করা ও বিক্রি করা দণ্ডনীয় অপরাধ। আইন থাকলেও বাস্তবায়ন না থাকায় বাগাড় শিকার ও বিক্রি বন্ধ হচ্ছে না।
