জিয়ারুল হক বলেন, ‘প্রকল্পের কাজ শুরু হলে আমাদের স্কুলকেও সরিয়ে নিতে হবে। এ জন্য আমাদের নামে দুই বিঘা জমিও বরাদ্দ হয়েছে। জমির কাগজপত্র ঠিকঠাক হয়ে গেলেই এখান থেকে সরে যাব।’

জায়গাটি দেখভালের জন্য রয়েছেন ১০ জন নিরাপত্তাকর্মী। তাঁরা বিভিন্ন গেটে ভাগ হয়ে দিন–রাত জায়গাটির দেখাশোনা করেন। নিরাপত্তাকর্মীদের প্রধান প্রদীপ কুমার রায় *প্রথম আলো*কে বলেন, ‘প্রকল্পের কাজ কবে শুরু হবে, তা আমরা সঠিক জানি না। আমাদের রাখা হয়েছে জায়গাটির দেখাশোনার দায়িত্বে।’

নাম প্রকাশ না করার শর্তে একজন নিরাপত্তাকর্মী *প্রথম আলো*কে বলেন, এখন পর্যন্ত অন্তত পাঁচবার প্রকল্পের কাজ শুরু হওয়ার কথা শুনেছেন তিনি। কিন্তু শেষ পর্যন্ত কোনোবারই কাজ শুরু হয়নি। কবে কাজ শুরু হবে বা আদৌ হবে কি না, তা তাঁরা জানেন না।

ওরিয়ন গ্রুপ সূত্রে জানা যায়, ৬২ বিঘা জায়গায় একটি রপ্তানিমুখী স্পিনিং মিল করা হবে। সেখানে কর্মসংস্থান হবে অন্তত ৪০০ থেকে ৫০০ শ্রমিকের। এ ছাড়া শ্রমিকদের জন্য থাকবে আবাসন। পুরো জমিটি বিটিএমসির কাজ থেকে ভাড়া নিয়েছে ওয়িরন গ্রুপ। প্রকল্পের কাজ গত বছরই শুরু হওয়ার কথা ছিল। কিন্তু আর্থিক সংকট ও অন্যান্য জটিলতার কারণে কাজ শুরু করা যায়নি।

এ বিষয়ে ওরিয়ন গ্রুপের এই প্রকল্পের পরিচালক তারিক কায়সার *প্রথম আলো*কে বলেন, ‘মূলত আমরা ব্যাংকঋণ পাচ্ছিলাম না। এ কারণে প্রকল্পের কাজ শুরু করা যায়নি। এখন কাগজপত্র সব ঠিকঠাক করে ব্যাংকঋণের বিষয়টি অনেক দূর এগিয়েছে। আশা করছি, আগামী এক মাসের মধ্যেই আমরা কাজ শুরু করতে পারব।’
