**যেসব খাল দিয়ে মিশছে বর্জ্য**

সরেজমিনে দেখা গেছে, চট্টগ্রাম নগরের বাহির সিগন্যাল, অক্সিজেন, কুলগাঁও এলাকার কলখানা এবং গৃহস্থালির বর্জ্য নালা-নর্দমা হয়ে খালে এসে পড়ে। এরপর তা খালে প্রবাহিত হয়ে নদীতে মিশেছে। হাটহাজারীর মদুনাঘাট থেকে অনন্যা আবাসিক এলাকা পর্যন্ত প্রায় ১০ কিলোমিটার এলাকায় এ রকম বর্জ্য, তৈলাক্ত দুর্গন্ধ পানি তীব্র স্রোতে হালদা নদীর দিকে গড়িয়ে যেতে দেখা যায়।

স্থানীয় বাসিন্দারা বলছেন, চট্টগ্রাম নগরের উত্তর চান্দগাঁও বাহির সিগন্যাল শিল্প এলাকার বেশ কিছু কারখানার নালার সঙ্গে ওসব খালের সংযোগ রয়েছে। এখানে আছে জুতা কারখানা, চামড়া কারখানা, বস্ত্র ও পোশাক কারখানা। ওই এলাকার ধানি বিল, গ্রামের বড় পুকুর, ঘরের পাশের পুকুরে একই রকম বর্জ্য দেখা যায় উত্তর চান্দগাঁও বণিক পাড়া, আচার্য পাড়া এলাকায়।
