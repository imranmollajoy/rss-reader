দুই দলের স্পিন বৈচিত্র্যে যদি তাকানো যায়, পার্থক্য চোখে পড়ে। ভারতের দুজন বাঁহাতি স্পিনার এবং কুলদীপ বাঁহাতি চায়নাম্যান। বাংলাদেশ বরং বৈচিত্র্যে একটু এগিয়ে। ডানহাতি অফ স্পিনার একজন, বাঁহাতিও একজন এবং অন্যজন ডানহাতি লেগ স্পিনার। ভারত আফগানিস্তানের বিপক্ষে সর্বশেষ ম্যাচে যে একাদশ খেলিয়েছে, সেখানে প্রথম ছয় ব্যাটসম্যানের মধ্যে চারজন ডানহাতি এবং দুজন বাঁহাতি। ম্যাচ আপের ক্ষেত্রে ডানহাতিদের বিপক্ষে রিশাদ ও সাকিবকে অগ্রণী ভূমিকা রাখতে হবে। অবশ্য অস্ট্রেলিয়ার বিপক্ষে বিপজ্জনক বাঁহাতি ওপেনার ট্রাভিস হেডকে তুলে নেওয়া রিশাদও জায়গামতো বল করতে দক্ষ।

ম্যাচ আপের ক্ষেত্রে ভারতের অধিনায়ক রোহিত শর্মার ঝামেলাটা বেশি। কারণ, অস্ট্রেলিয়ার বিপক্ষে সর্বশেষ ম্যাচে বাংলাদেশের একাদশে তাকালে দেখা যায়, প্রথম সাত ব্যাটসম্যানের মধ্যে তিনজন বাঁহাতি ও চারজন ডানহাতি। অর্থাৎ কখন কোন স্পিনারকে কোন ব্যাটসম্যানের বিপক্ষে আনতে হবে, সে বিষয়ে মাথা খাটিয়ে সিদ্ধান্ত নিতে হবে রোহিতকে।
