পরিবর্তনের আরেকটি কৌতূহলোদ্দীপক বিষয় বর্ণনা করেন শাইখ সিরাজ। তিনি বলেন, গ্রামের বাজারে দেখা যায়, কৃষকেরা সারা দিন চায়ের দোকানে ভিড় করেন। জিজ্ঞাসা করে জানা যায়, তাঁরা দিনে গড়ে ৩ থেকে ১০ কাপ পর্যন্ত চা পান করেন। এতে দেশের চায়ের বাজার বড় হয়েছে। কৃষকেরা যে এভাবে চা পান করছেন, সেটাও তাঁদের অবস্থা পরিবর্তনের পরিচায়ক।

অনুষ্ঠানে বিআইডিএসের গবেষক ও দেশের বিভিন্ন উন্নয়ন সংস্থার কর্মকর্তারা অংশ নেন। তাঁরা বিভিন্ন প্রশ্ন ও আলোচনা করেন। তাতে কৃষির পরিবর্তনশীল জগতের চিত্র উঠে আসে। তাঁরা বলেন, দেশের কৃষি খাতের বাণিজ্যিকীকরণ ঘটছে। বড় করপোরেট প্রতিষ্ঠানগুলো এখন বাজার নিয়ন্ত্রণ করছে। বাণিজ্যিকভাবে উৎপাদন বাড়ছে।

বিআইডিএসের মহাপরিচালক বিনায়ক সেন বলেন, কৃষি খাতে যে বড় ধরনের পরিবর্তন হচ্ছে, তা দৃশ্যমান। কৃষকের খাবারের মেন্যুতে পরিবর্তন আসছে; তাঁদের অবস্থার উন্নতি হচ্ছে। সেই সঙ্গে শহরের মানুষের খাদ্যনিরাপত্তা নিয়ে সচেতনতা বাড়ছে।
