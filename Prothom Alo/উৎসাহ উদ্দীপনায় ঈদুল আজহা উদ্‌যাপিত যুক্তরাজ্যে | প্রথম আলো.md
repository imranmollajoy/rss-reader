লন্ডন ছাড়াও বাংলাদেশি অধ্যুষিত যুক্তরাজ্যের অন্যান্য শহর লোটন, বার্মিংহাম, ওল্ডহাম, ম্যানচেস্টার, সান্ডারল্যান্ড, ব্রাডফোর্ড, নিউক্যাসল, কার্ডিফ, গ্লাসগো ও এডিনবরার ঈদের জামায়াতে বিপুলসংখ্যক মুসল্লি অংশগ্রহণ করেছেন। বিভিন্ন জায়গায় ঈদ জামায়াতে মুসল্লিদের জন্য নানা পদের বিনা মূল্যের খাবার ও বাচ্চাদের জন্য বিনোদনের ব্যবস্থা ছিল।

প্রতি ঈদে যুক্তরাজ্যের প্রধানমন্ত্রী শুভেচ্ছা জানিয়ে আসলেও এবার প্রধানমন্ত্রী ঋষি সুনাকের পক্ষ থেকে কোনো শুভেচ্ছা বার্তা আসেনি। তাঁর অফিসিয়াল ফেসবুক পেজ, এক্স (সাবেক টুইটার) কিংবা প্রধানমন্ত্রীর ওয়েবসাইটেও এমন কোনো বার্তা দেখা যায়নি।

তবে ঈদুল আজহা উপলক্ষে প্রধান বিরোধী দল লেবার পার্টির নেতা স্যার কিয়ার স্টারমার শুভেচ্ছা জানিয়ে বলেন, লেবার পার্টির পক্ষ থেকে আমি ব্রিটেন ও সারা বিশ্বের মুসলমানদের পবিত্র ঈদুল আজহার শুভেচ্ছা ও অভিনন্দন জানাই। এ বছর যাঁরা হজে অংশ নিয়েছেন তাঁদের জন্যও আমাদের শুভকামনা।
