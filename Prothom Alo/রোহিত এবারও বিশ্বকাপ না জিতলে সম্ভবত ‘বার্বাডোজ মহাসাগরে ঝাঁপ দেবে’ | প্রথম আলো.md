ভারতের অধিনায়ক হিসেবে রোহিত এ পর্যন্ত তিনটি আইসিসি টুর্নামেন্টের ফাইনালে উঠেও শিরোপা জিততে পারেননি। দুই সংস্করণের বিশ্বকাপ ফাইনালে ওঠার আগে গত বছর জুনে টেস্ট চ্যাম্পিয়নশিপের ফাইনালে অস্ট্রেলিয়ার কাছে হেরে যায় রোহিতের ভারত। অধিনায়ক রোহিতের প্রশংসা করে বার্তা সংস্থা পিটিআইকে অনেক কথাই বলেছেন ভারতীয় ক্রিকেট বোর্ডের (বিসিসিআই) সাবেক সভাপতি গাঙ্গুলী।

রোহিতের নেতৃত্বগুণ নিয়ে গাঙ্গুলী বলেছেন, ‘অপরাজিত থেকে সে দুটি বিশ্বকাপের ফাইনালে উঠেছে। এতেই ওর অধিনায়কত্ব ও নেতৃত্বগুণ বোঝা যায়। আমি বিস্মিত হইনি। কারণ, আমি বিসিসিআইয়ের সভাপতি থাকতে বিরাট কোহলি যখন ভারতের অধিনায়কত্ব করতে চায়নি, তখন সে দায়িত্ব নিয়েছে। ওকে অধিনায়ক বানাতে সময়ও লেগেছে। কারণ, সে প্রস্তুত ছিল না। ওকে অধিনায়ক বানাতে আমাদের সবারই অনেক চেষ্টা করতে হয়েছে। ওর অধীনে ভারতীয় ক্রিকেটের অগ্রগতি দেখে আমি মুগ্ধ।’
