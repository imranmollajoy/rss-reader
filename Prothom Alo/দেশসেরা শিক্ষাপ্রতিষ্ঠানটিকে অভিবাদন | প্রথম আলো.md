বিদ্যালয়টি শহরের একেবারে পাশে হওয়ায় শ্রমজীবী ও খেটে খাওয়া পরিবারের শিশুরা বেশি পড়াশোনা করে। ২০১৮ সালে প্রতিষ্ঠানটির সাফল্য নিয়ে *প্রথম আলো*য় সংবাদ প্রকাশের পর ‘গরিবের বিদ্যালয়’ হিসেবে সবার কাছে পরিচিতি পায় সেটি। সে সময় সহস্রাধিক শিক্ষার্থী থাকলেও শ্রেণিকক্ষের সংকট থাকায় মেঝে, বারান্দায় বসে ক্লাস করত শিশুরা। ছিল না পর্যাপ্ত শৌচাগার। শিক্ষক ছিলেন মাত্র পাঁচজন। এত সংকটের পরও প্রতিবছর প্রাথমিক সমাপনী পরীক্ষায় পাসের হার ছিল শতভাগ। ট্যালেন্টপুলেও বৃত্তি পেত শিক্ষার্থীরা। এরপর বিদ্যালয়ে নতুন তিনতলা ভবন হয়েছে। শিক্ষকসংকটও কিছুটা নিরসন হয়েছে। পরিবেশ উন্নতির সঙ্গে আরও বড় সাফল্য এল বিদ্যালয়টির।

বিদ্যালয়ের প্রধান শিক্ষক মো. মনিরুজ্জামান বিদ্যালয়ের এই কৃতিত্ব বিদ্যালয়ের সব শিক্ষক, শিক্ষার্থী, অভিভাবক, ম্যানেজিং কমিটি, জেলা ও থানা শিক্ষা কর্মকর্তা, জেলা ও উপজেলা প্রশাসনসহ সবার। সবার সম্মিলিত প্রচেষ্টা ও সহযোগিতায় বিদ্যালয় আজকের অবস্থানে এসেছে।
