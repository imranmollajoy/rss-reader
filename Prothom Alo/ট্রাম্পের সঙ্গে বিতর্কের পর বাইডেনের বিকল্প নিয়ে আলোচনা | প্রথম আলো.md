বিতর্কে ভালো না করার কথা স্বীকার করেছেন বাইডেনও। নর্থ ক্যারোলাইনা অঙ্গরাজ্যে গতকাল শুক্রবার এক নির্বাচনী সমাবেশে তিনি বলেছেন, ‘এখন আমি আর তরুণ নই। আগের মতো সাবলীলভাবে কথা বলতে পারি না। তবে যদি মন থেকে বিশ্বাস করতাম প্রেসিডেন্টের দায়িত্বগুলো আমি পালন করতে পারব না, তাহলে এই পদের জন্য আবার নির্বাচনে প্রার্থী হতাম না।’

বাইডেনের এ বক্তব্যের অর্থ হলো তিনি প্রার্থিতা থেকে সরে দাঁড়াবেন না। তবে তাঁর বিকল্প নিয়ে দলে আলোচনার খবর পাওয়া যাচ্ছে। এ নিয়ে মার্কিন কংগ্রেসের নিম্নকক্ষ প্রতিনিধি পরিষদের ডেমোক্র্যাট সদস্য হাকিম জেফরিসকে প্রশ্ন করেছিলেন সাংবাদিকেরা। তবে সরাসরি জবাব না দিয়ে তিনি বলেছেন, ‘নভেম্বরে পার্লামেন্ট আবার নিজেদের দখলে নিতে আমরা সম্ভাব্য সবকিছু করব।’

বিতর্কের পর বাইডেনকে প্রার্থিতা ছেড়ে সরে দাঁড়ানোর আহ্বান জানিয়েছে যুক্তরাষ্ট্রের প্রভাবশালী সংবাদমাধ্যম নিউইয়র্ক টাইমস-এর সম্পাদকীয় বোর্ড। সংবাদমাধ্যমে এক লেখায় বোর্ড বলেছে, ‘বাইডেন এখন যা করতে পারেন, তা হলো আবার নির্বাচন না করার ঘোষণা দেওয়া।’ নিউইয়র্ক টাইমস-এর সম্পাদকীয় বোর্ড ২০২০ সালের প্রেসিডেন্ট নির্বাচনে বাইডেনকে সমর্থন জানিয়েছিল।
