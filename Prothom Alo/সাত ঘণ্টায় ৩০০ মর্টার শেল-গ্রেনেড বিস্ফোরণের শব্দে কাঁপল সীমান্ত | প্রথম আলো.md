টেকনাফ পৌরসভা, সাবরাং, হ্নীলা ইউনিয়নের নাফ নদীর তীরবর্তী ১২টির বেশি গ্রাম বিস্ফোরণের শব্দে কেঁপে ওঠে। এতে মানুষের মনে আতঙ্ক ছড়িয়ে পড়েছে।

জানতে চাইলে টেকনাফ উপজেলা নির্বাহী কর্মকর্তা (ইউএনও) মো. আদনান চৌধুরী প্রথম আলোকে বলেন, বুধবার রাত ৯টা থেকে বিস্ফোরণের শব্দে কেঁপে উঠেছে টেকনাফ সীমান্তের বিভিন্ন এলাকা। থেমে থেমে আজ বৃহস্পতিবার সকাল আটটা পর্যন্ত অব্যাহত ছিল বিস্ফোরণ। স্থানীয় জনপ্রতিনিধিরা তাঁকে জানিয়েছেন, বোমা ও মর্টার শেল হামলায় যুদ্ধবিমান ও হেলিকপ্টার ব্যবহার হয়েছে।

সীমান্তের একাধিক সূত্র জানায়, টানা সাড়ে ৩ মাস ধরে সেখানকার সরকারি বাহিনীর সঙ্গে দেশটির স্বাধীনতাকামী সশস্ত্র গোষ্ঠী আরাকান আর্মির লড়াই চলছে। সম্প্রতি মংডু টাউনশিপের উত্তর ও দক্ষিণ-পশ্চিম দিকে দুটি শহরসহ বিপুল এলাকা দখলে নেয় আরাকান আর্মি। দেশটির সীমান্তরক্ষী বাহিনী বর্ডার গার্ড পুলিশের (বিজিপি) ১৪টি সীমান্তচৌকি, রাচিডং-বুচিডং টাউনশিপের বেশ কয়েকটি থানা ও পুলিশ ফাঁড়ি দখলে নিয়েছে আরাকান আর্মি। এখন মংডু দখলের জন্য লড়ছে তারা।
