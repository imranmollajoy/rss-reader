রাজধানীতে বিদ্যুৎ সরবরাহে কোনো ঘাটতি নেই বলে জানিয়েছে ঢাকার দুই বিদ্যুৎ বিতরণ সংস্থা ডিপিডিসি ও ডেসকো। ঢাকার বাইরে বিদ্যুৎ সরবরাহ করে পিডিবি, ওজোপাডিকো, নেসকো ও আরইবি। এর মধ্যে দেশের অধিকাংশ গ্রামাঞ্চলে সরবরাহ করে আরইবি। লোডশেডিংয়ে ভুগছেন মূলত এ সংস্থার গ্রাহকেরা। মোট বিদ্যুৎ গ্রাহকদের ৫৫ শতাংশই এ সংস্থার অধীন।

পিডিবির সদস্য (উৎপাদন) খন্দকার মোকাম্মেল হোসেন প্রথম আলোকে বলেন, গ্যাসের সরবরাহ কমায় উৎপাদন কমেছে। দুটি বড় কয়লাভিত্তিক বিদ্যুৎকেন্দ্র থেকেও সরবরাহ কমেছে। তেলচালিত কেন্দ্র থেকে সর্বোচ্চ উৎপাদনের চেষ্টা করা হচ্ছে। এর মধ্যে বাধ্য হয়েই কিছুটা লোডশেডিং করতে হচ্ছে।

আরইবির দায়িত্বশীল সূত্র বলছে, গত সোমবার চাহিদার বিপরীতে সাড়ে ৭৮ শতাংশ সরবরাহ পেয়েছে আরইবি। মঙ্গলবার সরবরাহ পেয়েছে সাড়ে ৭৪ শতাংশ। বাকিটা লোডশেডিং দিয়ে পূরণ করতে হয়েছে। তবে কোনো কোনো এলাকায় ঘাটতি হয়েছে ৩০ থেকে ৩৫ শতাংশ। এতে দেশের একটি বড় অংশের গ্রামাঞ্চলে লম্বা সময় বিদ্যুৎ পায়নি মানুষ। সবচেয়ে বেশি লোডশেডিং হয়েছে ঢাকা অঞ্চলে। এরপর বেশি লোডশেডিং হয়েছে খুলনা, রাজশাহী ও ময়মনসিংহ অঞ্চলে। চট্টগ্রাম, রংপুর, কুমিল্লা, সিলেট অঞ্চল ছাড়াও বরিশাল অঞ্চলেও লোডশেডিং করতে হয়েছে গত দুই দিন।
