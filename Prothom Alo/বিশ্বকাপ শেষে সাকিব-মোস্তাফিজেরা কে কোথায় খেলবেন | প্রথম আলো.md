দেশে ফেরার পর সপ্তাহ দুয়েকের ছুটি পাবেন ক্রিকেটাররা। ছুটি শেষে চলমান টাইগার্স ক্যাম্পে যোগ দেওয়ার কথা তাঁদের। বিসিবির কোচ সোহেল ইসলামের অধীনে চট্টগ্রামে চলছে টাইগার্স দলের অনুশীলন। জাতীয় দলের কোচরা না আসা পর্যন্ত সেখানেই আসন্ন ব্যস্ত টেস্ট সূচির প্রস্তুতি নেবেন খেলোয়াড়েরা।

এ ছাড়া বিশ্বকাপ খেলে আসা অনেককেই আগামী এক-দেড় মাস ফ্র্যাঞ্চাইজি ক্রিকেটে দেখা যাবে। সাকিব আল হাসান খেলবেন যুক্তরাষ্ট্রের মেজর লিগে, কানাডার গ্লোবাল টি-টোয়েন্টিতে খেলবেন শরীফুল ইসলাম, মোহাম্মদ সাইফউদ্দিন ও রিশাদ হোসেন। মোস্তাফিজুর রহমান ও তাসকিন আহমেদ খেলবেন এলপিএলে।

যুক্তরাষ্ট্রের মেজর লিগ টি-টোয়েন্টি শুরু হবে আগামী ৫ জুলাই, চলবে ২৯ জুলাই পর্যন্ত। গ্লোবাল টি-টোয়েন্টি ২৫ জুলাই শুরু হয়ে শেষ হবে ১১ আগস্ট, লঙ্কা প্রিমিয়ার লিগ ১ জুলাই শুরু হবে, ফাইনাল ২১ জুলাই।

এই তিন লিগে খেলার জন্য ক্রিকেটারদের বিসিবি থেকে ছাড়পত্র দেওয়া হবে বলে জানিয়েছেন ক্রিকেট পরিচালনা বিভাগের ইনচার্জ শাহরিয়ার নাফীস। প্রথম আলোকে তিনি মুঠোফোনে বলেছেন, ‘যারা যারা সুযোগ পেয়েছে, তাদের এনওসি দেওয়া হবে। যারা খেলবে তাদের বেশির ভাগই এখন পর্যন্ত টেস্ট দলে নেই।’
