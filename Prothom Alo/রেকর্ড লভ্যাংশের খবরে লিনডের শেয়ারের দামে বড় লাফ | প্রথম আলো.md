ডিএসইর তথ্য অনুযায়ী, ১৯৭৬ সালে শেয়ারবাজারে তালিকাভুক্ত হয় লিনডে বাংলাদেশ। তখন এটির নাম ছিল বাংলাদেশ অক্সিজেন কোম্পানি (বিওসি) বাংলাদেশ। ২০১১ সালে কোম্পানিটির নাম বদলে হয় লিনডে বাংলাদেশ।

লিনডে বাংলাদেশ সূত্রে জানা যায়, তারা অন্তর্বর্তীকালীন যে লভ্যাংশ ঘোষণা করেছে, তাতে শেয়ারধারীদের মধ্যে লভ্যাংশ বাবদ মোট ২৪০ কোটি টাকা বিতরণ করবে। শেয়ারবাজারে তালিকাভুক্ত বহুজাতিক কোম্পানিগুলো সাধারণত বিনিয়োগকারীদের বছরে দুবার লভ্যাংশ দিয়ে থাকে। প্রথমবার অন্তর্বর্তীকালীন লভ্যাংশ ঘোষণা করে, পরে বছরের শেষে চূড়ান্ত লভ্যাংশ অনুমোদন করে। এর আগে লিনডে বাংলাদেশ অন্তর্বর্তীকালীন ও চূড়ান্ত লভ্যাংশ মিলিয়ে কখনোই এত বেশি লভ্যাংশ দেয়নি। এবারই প্রথম রেকর্ড ১ হাজার ৫৪০ শতাংশ নগদ লভ্যাংশ ঘোষণা করেছে কোম্পানিটি।

রেকর্ড পরিমাণ লভ্যাংশ ঘোষণার খবরে গতকাল দিনের শুরু থেকেই লিনডে বাংলাদেশের শেয়ারের প্রতি সাধারণ বিনিয়োগকারীদের বিপুল আগ্রহ তৈরি হয়। বদৌলতে গতকাল ঢাকার বাজারে লেনদেনে দ্বিতীয় অবস্থানে উঠে আসে কোম্পানিটি। এদিন ডিএসইতে কোম্পানিটির ১৪ কোটি টাকার শেয়ার হাতবদল হয়। দিনের শুরুতেই লিনডের প্রতিটি শেয়ারের দাম ২৮ টাকা বেড়ে ১ হাজার ১৩ টাকায় ওঠে। এরই ধারাবাহিকতায় একপর্যায়ে দাম ৬১৫ টাকা বেড়ে ১ হাজার ৬০০ টাকায় ওঠে। তবে দিন শেষে আবার দাম কিছুটা কমে আসে।
