পুতিনের দাবি অনুযায়ী, ইউক্রেনের সেনাদের পুরো দোনেৎস্ক, লুহানস্ক, খেরসন ও জাপোরিঝঝিয়া অঞ্চল ছাড়তে হবে। এগুলোকে আন্তর্জাতিক চুক্তি অনুযায়ী রাশিয়ার অঞ্চল ঘোষণা করা হলেই বিষয়টিকে শেষ বলে মেনে নেবে রাশিয়া। পুতিন বলেন, ‘যখনই কিয়েভ বলবে যে তারা সিদ্ধান্ত নিতে প্রস্তুত এবং এসব এলাকা থেকে সেনা সরিয়ে নেবে ও ন্যাটোতে যুক্ত হওয়ার পরিকল্পনা থেকে সরে দাঁড়ানোর ঘোষণা দেবে, তখনই রাশিয়া যুদ্ধবিরতির ঘোষণা দিয়ে আলোচনা শুরু করবে।’

পুতিন আরও বলেন, যুদ্ধবিরতির শর্ত হিসেবে পশ্চিমা দেশগুলো রাশিয়ার বিরুদ্ধে যেসব নিষেধাজ্ঞা জারি করেছে সব তুলে নিতে হবে। এ সপ্তাহে যুক্তরাষ্ট্রের পক্ষ থেকে রাশিয়ার ব্যাংক খাতে নিষেধাজ্ঞার পরিধি বাড়ানো হয়েছে। এ ছাড়া রুশ স্টক এক্সচেঞ্জ, চিপ ও প্রযুক্তি ক্ষেত্রেও নিষেধাজ্ঞা দেওয়া হয়েছে।
