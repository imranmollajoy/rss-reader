সকাল থেকে বৃষ্টি। তার পরও বৃষ্টি উপেক্ষা করে বিভিন্ন ব্যাচের শিক্ষার্থীরা ছোট ছোট মিছিল নিয়ে, আতশবাজি ফুটিয়ে প্রিয় শিক্ষাঙ্গন প্রাঙ্গণে আসতে থাকেন। তাঁরা বলছিলেন, ১৩৭ বছর পর এ পুনর্মিলনী তাঁদের সর্বোচ্চ পাওয়া।

স্কুলটির সাবেক শিক্ষার্থী সংসদ সদস্য নূর উদ্দিন চৌধুরী নয়ন তাঁর বক্তব্যে বলেন, পুনর্মিলনীতে আমরা রাজনৈতিক বিভাজন চাই না। বিভাজিত রাজনীতিকে দূরে ঠেলে আমরা সামনে এগোতে চাই। বিভাজন নয়, আমরা সবাই ঐক্যবদ্ধ থাকতে চাই। এ অনুষ্ঠান কোনো দলের নয়, দলমতের ঊর্ধ্বে।

অনুষ্ঠানে বিএনপির যুগ্ম মহাসচিব শহীদ উদ্দিন চৌধুরী দলমতের ঊর্ধ্বে উঠে পুনর্মিলনী অনুষ্ঠান আয়োজন করায় আয়োজকদের ধন্যবাদ দেন। ভবিষ্যতে তাঁর দল সরকার পরিচালনার দায়িত্ব পেলে এ শিক্ষাপ্রতিষ্ঠানের উন্নয়নে কাজ করার প্রতিশ্রুতি দেন তিনি।
