দ্রুত ভেবে গেল আনিস। খুব বেশি দেরি করলে ফেরদৌসের মাথা গরম হয়ে যাবে। আর সেটা হলে তার কোনো সুযোগই থাকবে না। এরই মধ্যে তার বুকে হাতুড়িপেটা শুরু হয়ে গেছে। পাঁচ-ছয় বছর ধরে আছে এই জগতে। শুরু থেকেই বড় বড় সব গ্রুপকে টেক্কা দিয়েছে এই ছেলে। তারাও সুযোগ খুঁজে বেড়াচ্ছে, ওকে ঘায়েল করার জন্য। কিন্তু কয়েক বছরেও সাফল্য পায়নি। আজও তার ব্যতিক্রম হলো না। সম্ভবত তার মৃত্যুদণ্ড দেওয়া হয়ে গেছে, এখন শুধু কার্যকর করা বাকি। যাদের প্রস্তাবে রাজি হয়ে আজ সে মরতে বসেছে, তাদের কেন রক্ষা করবে? দরকারটাই বা কী! অবশেষে গভীর করে শ্বাস নিয়ে নিল আনিস।

 ‘সবতে!’

অবাক হলো তার দিকে অস্ত্র তাক করে রাখা যুবক।

 ‘সবাই মিইল্যা ট্যাকা দিছে।’

ফেরদৌসের মুখে প্রশান্তির হাসি দেখা গেল। তার শত্রুদের এভাবে জোট বাঁধতে দেখে একধরনের গর্ব অনুভব করছে সে। ‘জঙ্গলের সবগুলান জানোয়ার এক হইছে!’ তৃপ্তির সঙ্গে বলল ফেরদৌস। ‘কত টাকা দিছে ওরা?’

ঢোক গিলল মৃত্যুপথযাত্রী। ‘দশ লাখ’। তার কণ্ঠস্বর ক্ষীণ আর ভঙ্গুর।

 ‘অ্যাডভান্স দিছে কত?’

 ‘দ্-দুই।’

গভীর করে শ্বাস নিল ফেরদৌস। এই ছেলেকে প্রতি মাসে হাতখরচের জন্য পনেরো হাজার টাকা দেয় সে। এ ছাড়া সময়ে–অসময়ে যখনই দরকার পড়ে, বিশ-ত্রিশ হাজার দিতে কার্পণ্য করে না। এমন সোনার ডিম পাড়া হাঁস মেরে একসঙ্গে এই পরিমাণ টাকা নেওয়ার মতো বোকা আনিস নয়। ‘অন্য কাহিনি আছে। তুমি খালি টাকার জন্য রাজি হও নাই।’

আলতো করে মাথা নাড়ল আনিস। কথাটা অসত্য নয়। ‘ওরা কইছে আইজ হোক, কাইল হোক তুমি মরবা...লগে আমিও!’

মুচকি হাসল অস্ত্রধারী। একদিক থেকে কথাটা সত্যি,Ñপ্রতিটি জীবিত প্রাণীকেই মৃত্যুবরণ করতে হয়। ‘এই টাকা নিয়া তুমি কী করবা?’

ভারী করে দীর্ঘশ্বাস ফেলল দেহরক্ষী। ‘ভাবছিলাম মিডল ইস্টে চইল্যা যামু।’

এবার ফেরদৌসের ভেতর থেকে একটা দীর্ঘশ্বাস বের হয়ে এল। তাদের লাইনে সবচেয়ে বিপজ্জনক হলো এসব পলায়নবাদী লোকজন। প্রতিপক্ষের কাছে সহজ শিকারে পরিণত হয় এরা।

 ‘এইটা কোনো লাইফ না’, মাথা নিচু করে আক্ষেপে বলল আনিস। ‘সব সময় পলাইয়া থাকতে হয়, ভয়ে থাকতে হয়...আমি আর পারতাছিলাম না!’ দুচোখ ভিজে গেল তার।

চুপচাপ শুনে গেল শীর্ষ সন্ত্রাসী ফেরদৌস, যেন তার নিজের অন্তরাত্মা কথাগুলো বলছে। ঘরে নেমে এল কয়েক মুহূর্তের নীরবতা।

মুখ তুলে তাকাল আনিস। ‘আমারে মাফ কইরা দিয়ো, ভাই!’ নিঃশব্দে গড়িয়ে পড়ল তার অশ্রু।

‘তোমার জানতে ইচ্ছা করতাছে না, আমি কেমনে বুঝলাম?’ স্থিরচোখে তাকিয়ে থেকে বলল ফেরদৌস।
