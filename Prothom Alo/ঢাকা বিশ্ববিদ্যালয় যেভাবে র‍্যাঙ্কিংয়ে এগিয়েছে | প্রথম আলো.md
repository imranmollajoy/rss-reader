সর্বশেষ র‍্যাঙ্কিংয়ের সূচকভিত্তিক স্কোরের সঙ্গে গত বছরের স্কোরের তুলনা করে দেখা গেছে, মূলত দুটি সূচকে এবার বড় অগ্রগতি হয়েছে—কর্মসংস্থান ও আন্তর্জাতিক গবেষণা নেটওয়ার্ক। কর্মসংস্থানে গতবার ঢাকা বিশ্ববিদ্যালয়ের স্কোর ছিল ৩০ দশমিক ৩০। এবার ৯৩ দশমিক ৭০। আন্তর্জাতিক গবেষণা নেটওয়ার্কে গত বছরের স্কোর ছিল ২ দশমিক ১০। এবার ৫২। এ ছাড়া একাডেমিক খ্যাতি, শিক্ষকপ্রতি গবেষণা-উদ্ধৃতি ও স্থায়িত্ব সূচকে ঢাকা বিশ্ববিদ্যালয়ের স্কোরও এবার সামান্য বেড়েছে।

কিউএসের অফিশিয়াল ওয়েবসাইটে দেওয়া তথ্য অনুযায়ী, একাডেমিক খ্যাতি সূচকে কোনো বিশ্ববিদ্যালয়ের গবেষণার গুণগত মান, সেগুলো ছড়িয়ে দেওয়ার সক্ষমতা ও গবেষণার প্রভাব দেখা হয়। ‘চাকরির বাজারে সুনাম’ সূচকে দেখা হয় ওই বিশ্ববিদ্যালয়ের স্নাতকেরা কতটা নিয়োগযোগ্যতা অর্জন করেছেন? শিক্ষকপ্রতি গবেষণা-উদ্ধৃতিতে প্রতিষ্ঠানটিতে কতটা গবেষণা হয়, তা দেখা হয়। সঙ্গে গবেষণার বাজেট ও প্রতিষ্ঠানের আকারও বিবেচনায় থাকে।

কর্মসংস্থান সূচকে একটি বিশ্ববিদ্যালয় তার স্নাতকদের কর্মক্ষেত্রে নিয়োগযোগ্যতা কতটা নিশ্চিত করতে পেরেছে, তা মূল্যায়ন করে কিউএস। নিজ নিজ ক্ষেত্রে নেতৃত্ব দেওয়া ও প্রভাব রাখতে বিশ্ববিদ্যালয় তাঁর স্নাতকদের কতটা শিক্ষা দিতে পারছে, তা-ও মূল্যায়ন করা হয় এ সূচকে। এ ক্ষেত্রে দুটি মানদণ্ড বিবেচনা করা হয়। একটি হচ্ছে স্নাতকদের কর্মসংস্থানের হার। এতে দেখা হয়, প্রতিষ্ঠানটির কত শতাংশ শিক্ষার্থী পড়াশোনা শেষ করার ১৫ মাসের মধ্যে কর্মজীবনে প্রবেশ করছেন। দ্বিতীয়টি হচ্ছে অ্যালামনাইদের প্রভাব। এ ক্ষেত্রে স্থানীয় ও বৈশ্বিক সমাজে অর্থপূর্ণ প্রভাব রাখতে পারছেন, একটি প্রতিষ্ঠানের এমন প্রাক্তন শিক্ষার্থীদের রেকর্ড দেখা হয়। এ জন্য ব্যবসা, রাজনীতি, উচ্চশিক্ষা ও দাতব্যকাজে যুক্ত ৮২ হাজারের বেশি স্নাতকের প্রোফাইল যাচাই করে তাঁরা কোথায় উচ্চশিক্ষা নিয়েছেন, তা দেখা হয়।
