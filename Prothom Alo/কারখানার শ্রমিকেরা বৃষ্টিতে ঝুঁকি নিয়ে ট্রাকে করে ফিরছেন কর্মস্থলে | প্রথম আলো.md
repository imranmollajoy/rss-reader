ঢাকাগামী পোশাক কারখানার শ্রমিক আমজাদ হোসেন, সাইফুল ইসলাম, লিয়াকত আলী ও সাব্বির হোসেনের সঙ্গে কথা হয়। তাঁরা জানান, ঢাকা, গাজীপুর ও নারায়ণগঞ্জের বিভিন্ন পোশাক কারখানায় শেরপুর, ধুনট, সারিয়াকান্দি ও নন্দীগ্রাম উপজেলার অন্তত ৩০ হাজার মানুষ চাকরি করেন। প্রতিবছর ঈদুল ফিতর ও ঈদুল আজহার সময় বাড়ি ফেরা ও ঈদ–পরবর্তী কর্মস্থলে ফেরা শ্রমিকেরা ঝুঁকি নিয়ে চলাচল করেন। এবারও কোরবানির ঈদ শেষে জীবনের ঝুঁকি নিয়ে তাঁরা কর্মস্থলে ফিরছেন।

আজ দুপুরে শেরপুরে ঢাকা বাস টার্মিনালে গিয়ে দেখা যায়, বাসের টিকিট কাউন্টারের সামনে অসংখ্য মানুষ দাঁড়িয়ে আছে। তারা টিকিটের জন্য এক কাউন্টার থেকে অন্য কাউন্টারে ছুটছে। কাউন্টার থেকে জানিয়ে দেওয়া হচ্ছে, কোনো টিকিট নেই। স্থানীয় সড়কে চলাচল করা অন্তত ৩০টি ছোট বাস টার্মিনালে দেখা গেল। যেসব বাস ঢাকায় যেতে প্রস্তুত। এসব বাসে যাত্রীপ্রতি ভাড়া নেওয়া হচ্ছে ৫০০ থেকে ৬০০ টাকা।  
বাস টার্মিনালে বাসের জন্য অপেক্ষায় থাকা শাজাহানপুর উপজেলার জামুন্না গ্রামের আয়েশা খাতুন বলেন, অন্তত তিন ঘণ্টা বসে আছেন টার্মিনালে। কিন্তু কর্মস্থলে ফেরার জন্য বাসের কোনো টিকিট পাচ্ছেন না।
