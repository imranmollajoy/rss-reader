ম্যাচের আগের সংবাদ সম্মেলনে সানিয়ল বলেন, ‘এই ম্যাচটিতে আমরা খেলতে নামব অনেক আত্মবিশ্বাস নিয়ে। কারণ, আমাদের হারানোর কিছু নেই। আমার তো মনে হয়, আমরা এরই মধ্যে ইউরোপিয়ান চ্যাম্পিয়নশিপ জিতে গেছি। আমি এখন শুধু মাঠে নামার জন্য রোমাঞ্চিত।’

সানিয়লের অধীনে স্পেনের বিপক্ষে এর আগে ৪টি ম্যাচ খেলেছে জর্জিয়া। হেরেছে চারটিতেই, এর মধ্যে ২০২২ সালের বিশ্বকাপ বাছাইপর্বের দুটি ম্যাচও আছে। গত সেপ্টেম্বরে তিবলিসিতে স্পেনের কাছে তারা উড়ে গিয়েছিল ৭–১ গোলে।
