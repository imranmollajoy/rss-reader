পুলিশ ও স্থানীয় সূত্র জানায়, দুপুরে সমিতির কার্যালয়ের ভেতরে ঠিকাদার জাহাঙ্গীর আলম বসা ছিলেন। ২৫-৩০ জন দল বেঁধে এসে তাঁকে কক্ষ থেকে বের করে দেন। এ সময় তাঁকে মারধর করেন তাঁরা। এ সময় কক্ষের কাচের দরজা, অ্যালুমিনিয়ামের ফ্রেম ভেঙে ফেলেন। ভাঙচুর করেন চেয়ার-টেবিল। এ ঘটনায় সিসিটিভি ফুটেজ দেখে কয়েকজনকে চিহ্নিত করা হয়েছে। এর মধ্যে জালাল (৩৫) ও সাকিব (২১) নামের দুজনকে আটক করেছে ডবলমুরিং থানা-পুলিশ।

রাত ৯টার দিকে ডবলমুরিং থানার ভারপ্রাপ্ত কর্মকর্তা ফজলুল কাদের পাটোয়ারী প্রথম আলোকে বলেন, সরকারি কার্যভবনের আঙিনায় গণপূর্ত ঠিকাদার সমিতির কার্যালয়ে হামলা ও ভাঙচুরের ঘটনায় এখন পর্যন্ত দুজনকে আটক করা হয়েছে। বাকিদের আটকের চেষ্টা চলছে।
