আজ সকাল ৯টায় সুনামগঞ্জ শহরের ষোলঘর এলাকায় সুরমা নদীর পানি বিপৎসীমার ২০ সেন্টিমিটার ওপর দিয়ে প্রবাহিত হয়েছে বলে পাউবো সূত্রে জানা যায়। শহরের কালীবাড়ি, উকিলপাড়া, তেঘরিয়া, বড়পাড়া, মল্লিকপুর, ওয়েজখালী এলাকায় জলাবদ্ধতায় মানুষ ভোগান্তিতে পড়েছেন। সুরমা নদীর পানি উপচে লোকালয় প্লাবিত হয়েছে।

তেঘরিয়া এলাকার বাসিন্দা সৈয়দ তারিক হাসান বলেন, গত রাত বড় ভয়ে কেটেছে। ২০২২ সালের ১৭ জুন সুনামগঞ্জে ভয়াবহ বন্যা হয়েছিল। গত রাতের বৃষ্টি ও বজ্রপাত আবার সেই দিনের কথা মনে করিয়ে দিয়েছে। বাড়ির আঙিনায় পানি চলে এসেছে।

ঢলের পানিতে তাহিরপুর-সুনামগঞ্জ সড়কের আনোয়ারপুর ও বালিজুরি, বিশ্বম্ভরপুর উপজেলার শক্তিয়ার খলা এলাকা প্লাবিত হওয়ায় সড়ক সরাসরি যান চলাচল বন্ধ হয়ে গেছে। ছাতক উপজেলার পিয়াইন ও চেলা নদীর পানি বাড়ছে। সীমান্তবর্তী ইসলামপুর, কালারুকা, নোয়ারাই, চরমহল্লা ইউনিয়নের নিম্নাঞ্চল প্লাবিত হয়েছে। ইসলামপুর ইউনিয়নের ধনীটিলা-ছনবাড়ী বাজার সড়কের ওপর দিয়ে প্রবাহিত হচ্ছে ঢলের পানি। পানির প্রবল স্রোতে ভেঙে গেছে সড়কের কয়েকটি অংশ। নিজগাঁপ রতনপুর, ছনবাড়ী, নোয়কুট, রহমতপুর, বনগাঁও, দারোগাখালী, বৈশাকান্দি, বাহাদুরপুর গ্রামের রাস্তাঘাট তলিয়ে গেছে। ক্ষতিগ্রস্ত হয়েছে ধানের বীজতলা ও সবজিখেত।
