তখন নবম শ্রেণির ছাত্রী। বিদ্যা সিনহা মিম নিয়মিত স্কুলের সাংস্কৃতিক অনুষ্ঠানে অংশ নিতেন। যেকোনো প্রতিযোগিতায় সবার আগে তাঁর অংশগ্রহণ থাকত। এটা ছিল ধরাবাঁধা নিয়ম। কারণ, মিমের মায়ের এককথা, যে প্রতিযোগিতাই হোক, অংশ নিতেই হবে—এটাই বড় কথা। দীর্ঘদিন আগে সাংস্কৃতিক প্রতিযোগিতায় অংশগ্রহণ করা এমন একটি ছবি পোস্ট করে ভক্তদের উদ্দেশে মিম লিখলেন, ‘ছবি থেকে আমাকে খুঁজে বের করুন। কোথায় আমি?’

ছবিতে সহপাঠীদের সঙ্গে মিম। অভিনয়ে জনপ্রিয় না হলেও সেদিন সবাই ঘিরে ধরেছিল মিমকে। মজার ব্যাপার হচ্ছে, এই ছবিতে এই অভিনেত্রীকে খুঁজে পাওয়া কঠিন বটে। নাকি মিম নেই, সেই কথাও মন্তব্যের ঘরে কেউ কেউ লিখেছেন। তবে খুঁজে না পেয়ে অনেকে খেয়ালখুশিমতো মন্তব্য করেছেন, জোকার বেশে সবার পেছনে এই অভিনেত্রী। মিম নিজেই এই প্রতিবেদককে প্রশ্ন করলেন, ‘বলুন কোনটা আমি?’ পরে মিম হেসে বললেন, ‘সবাই মনে করছে ছবিতে আমি নেই। যাঁদের দেখা যায়, তাঁদের কারও সঙ্গেই আমার মিল নেই। তবে আমার স্কুলের বান্ধবী ও পরিচিতিজনেরাই শুধু চিনেছেন, আমি আসলে জোকারের সাজে।’
