জাতীয় নির্বাচন ঘিরে নারীদের নিয়ে কীভাবে অপতথ্য তৈরি করা ও ছড়িয়ে দেওয়া হয়েছে, তা ফেসবুকের ২৫ হাজার কনটেন্ট (আধেয়) বিশ্লেষণ করে দেখা গেছে। এতে অন্তরঙ্গ ছবির অপব্যবহার, ডক্সিং (কারও পোস্ট করা ব্যক্তিগত তথ্য ভুয়া আইডি তৈরিসহ হীন উদ্দেশ্যে ব্যবহার করা), ট্রলিং, সম্মতি ছাড়া ডিপফেক ছবি তৈরি ও যৌন হয়রানির মাধ্যমে আক্রমণ করা হয়েছে। গবেষণায় দেখা যায, পুরুষ রাজনীতিকের চেয়ে নারী রাজনীতিকেরা বেশি আক্রমণের শিকার হচ্ছেন। প্রধানমন্ত্রী ও তাঁর পরিবারের সদস্য এবং বিরোধী দলের শীর্ষ নেত্রী ও তাঁর পরিবারের সদস্যরাও এ থেকে রেহাই পাননি।

এর আগে ২০২২ সালে একশনএইডের এক গবেষণায় বলা হয়েছে, অনলাইনে প্রতি ১০০ নারীর মধ্যে ৬৪ জন কোনো না কোনোভাবে হয়রানি ও সহিংসতার শিকার হচ্ছেন। রাজনীতিকদের নীতি ও কর্মকাণ্ডের সমালোচনা আর তাঁদের সম্পর্কে অপপ্রচার ও বিদ্বেষ ছড়ানো এক কথা নয়। সরাসরি বা সাইবার—যেই মাধ্যমেই আসুক না কেন,অপপ্রচার ও বিদ্বেষ ছড়ানো বরদাশত করা যায় না।
