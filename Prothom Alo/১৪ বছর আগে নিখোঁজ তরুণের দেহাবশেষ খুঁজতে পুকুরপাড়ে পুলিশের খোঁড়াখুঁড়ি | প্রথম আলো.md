পুকুরপাড়ে খোঁড়াখুঁড়ির সময় পুলিশের সঙ্গে শরীফুলের বাবা ইসলাম উদ্দিন সরকার ছিলেন। তিনি বলেন, তাঁর ছেলে শরীফুল এখন চিকিৎসা নিতে ময়মনসিংহে গেছেন। তিনি বুঝতে পারছেন না শরীফুল কেন এসব কথা বললেন। এসব কথার কোনো সত্যতা নেই।

নিখোঁজ ব্যক্তির বড় ভাই মো. আক্তারুজ্জামান জানান, তাঁর আরেক ভাই মো. আনিসুজ্জামান ইসলাম উদ্দিন সরকারের ভাইয়ের মেয়েকে বিয়ে করেছেন। সে হিসেবে শরীফুল তাঁদের আত্মীয়। ২০১০ সালে শরীফুল তাঁর ভাইকে (নুরুজ্জামান) ডেকে নিজেদের বাড়িতে নিয়ে গিয়েছিলেন। এর পর থেকে নুরুজ্জামান নিখোঁজ হন। তাঁকে আর পাওয়া যায়নি।

আক্তারুজ্জামান আরও বলেন, ভাইয়ের খোঁজে পরিবারের সদস্যরা দেশের নানা প্রান্তে ছুটে গেছেন। তিনি নিজেও চট্টগ্রাম, বরিশালসহ কয়েকটি স্থানে গেছেন। কিন্তু ভাইয়ের সন্ধান পাননি। এখন শরীফুল যেসব তথ্য প্রকাশ করেছেন, তা তাঁদের পরিবারের সবাইকে ভাবিয়ে তুলেছে। বিষয়টি পুলিশ তদন্ত করে দেখছে।

ময়মনসিংহের গৌরীপুর সার্কেলের অতিরিক্ত পুলিশ সুপার (এএসপি) সুমন মিয়া বলেন, যদি দেহাবশেষ পাওয়া যায়, তাহলে জানানো হবে।
