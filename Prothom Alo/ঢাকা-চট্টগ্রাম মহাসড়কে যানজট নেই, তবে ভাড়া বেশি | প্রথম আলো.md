নারায়ণগঞ্জ বন্দর এলাকার বাসিন্দা নিজাম উদ্দিন। সকাল পৌনে ১০টায় তাঁর সঙ্গে কথা হয় গৌরীপুর বাসস্ট্যান্ডে। তিনি বলেন, স্ত্রী লামিয়া আক্তার দুই শিশুসন্তান আবদুল্লাহ ও আছিয়াকে নিয়ে সকালে ঢাকা থেকে রওনা দেন। যানজট ছাড়াই তাঁরা চলে এসেছেন।

ঢাকার বিমানবন্দর থেকে কুমিল্লাগামী এশিয়া এয়ারকন পরিবহনের বাসের চালক শরীফ হোসেন, সায়েদাবাদ থেকে কুমিল্লাগামী এশিয়া লাইন পরিবহনের বাসের চালক মেহেদী হাসান, ঢাকা-হোমনা সুপার পরিবহনের বাসের চালক আক্তার হোসেনের সঙ্গে গৌরীপুর বাসস্ট্যান্ডে আলাপ হয়। তাঁরা বলেন, আজ ঈদের আগের দিন মহাসড়কে যাত্রীবাহী বাস ও যাত্রীদের তেমন চাপ নেই।

দাউদকান্দি হাইওয়ে থানার ভারপ্রাপ্ত কর্মকর্তা মো. শাহীনুর ইসলাম বলেন, আজ ভোর থেকে মহাসড়কের দাউদকান্দি অংশে কোনো যানজট নেই। ঘরমুখী যাত্রীরা স্বস্তিতে বাড়িতে ফিরছে।
