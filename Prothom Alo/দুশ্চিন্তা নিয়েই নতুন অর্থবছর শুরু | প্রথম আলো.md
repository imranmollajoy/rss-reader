**নতুন দুশ্চিন্তা বিদেশি ঋণ শোধ**

অর্থনীতিতে নতুন দুশ্চিন্তা এখন বিদেশি ঋণ শোধ। সদ্য বিদায়ী অর্থবছরের বাজেটে বিদেশি ঋণের সুদ পরিশোধে যত টাকা বরাদ্দ রাখা হয়েছিল, তা ১০ মাসেই ফুরিয়ে গেছে। বাংলাদেশ অর্থনৈতিক সম্পর্ক বিভাগের (ইআরডি) তথ্য অনুযায়ী, সদ্য বিদায়ী অর্থবছরের প্রথম ১১ মাসেই (জুলাই-মে) বিদেশি ঋণ পরিশোধে খরচ হয়েছে ৩০৭ কোটি ডলার। এর আগের অর্থবছরের একই সময়ে যার পরিমাণ ছিল ২৪৬ কোটি ডলার। সে হিসাবে আগের অর্থবছরের একই সময়ের তুলনায় এবার ৬০ কোটি ডলার বা ২৫ শতাংশ বেশি ঋণ পরিশোধ করা হয়েছে। এ সময় সুদ ও আসল মিলিয়ে ২৬৮ কোটি ডলার পরিশোধ করেছিল বাংলাদেশ। বর্তমানে রূপপুর পারমাণবিক বিদ্যুৎকেন্দ্র নির্মাণ ও মেট্রোরেল প্রকল্পের ঋণ পরিশোধের কিস্তি শুরু হয়েছে। তাতে বিদেশি ঋণ পরিশোধের চাপ আরও বাড়বে বলে মনে করছেন অর্থনীতিবিদেরা।

** **

**রিজার্ভ পরিস্থিতি ও আর্থিক হিসাব**

ডলারের সংকট না কাটায় বৈদেশিক মুদ্রার রিজার্ভ থেকে নিয়মিতভাবে ডলার বিক্রি করেছে বাংলাদেশ ব্যাংক। ফলে রিজার্ভ কমে গেছে। ২০২৩ সালের ২৬ জুন মোট রিজার্ভ ছিল ৩ হাজার ১১৪ কোটি ডলার বা ৩১ বিলিয়ন ডলার। চলতি বছরের জুনে তা দাঁড়িয়েছে ২ হাজার ৭১৫ কোটি ডলারে। যদিও প্রকৃত রিজার্ভ আরও কম, প্রায় ১ হাজার ৫০০ কোটি ডলার।

গত ২০২২-২৩ অর্থবছরের জুলাই-মার্চ সময়ে চলতি হিসাবে ৩২৯ কোটি ডলার ঘাটতি হলেও ২০২৩–২৪ অর্থবছরের একই সময়ে ৫৭৯ কোটি ডলার উদ্বৃত্ত হয়েছে। চলতি হিসাবের পরিস্থিতির উন্নতি হলেও আর্থিক হিসাবে বড় ধরনের ঘাটতি রয়ে গেছে। গত জুলাই-মার্চে এই ঘাটতি ছিল ৯২৫ কোটি ডলার। আগের অর্থবছরের একই সময়ে এ ঘাটতির পরিমাণ ছিল ২৯২ কোটি ডলার।
