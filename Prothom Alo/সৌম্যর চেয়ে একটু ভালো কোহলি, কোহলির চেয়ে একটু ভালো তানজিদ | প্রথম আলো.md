এবারের বিশ্বকাপে এখন ৭ ম্যাচে ওপেনিং করেছেন কোহলি। এর মধ্যে দুই অঙ্কের ঘরে পৌঁছাতে পেরেছেন মাত্র দুটি ম্যাচে—বাংলাদেশের বিপক্ষে ৩৭ ও আফগানিস্তানের বিপক্ষে ২৪। অন্য পাঁচ ম্যাচের মধ্যে অস্ট্রেলিয়া ও যুক্তরাষ্ট্রের বিপক্ষে ০, আয়ারল্যান্ডের বিপক্ষে ১, পাকিস্তানের বিপক্ষে ৪ ও ইংল্যান্ডের বিপক্ষে ৯। টি–টোয়েন্টি বিশ্বকাপের এক আসরে ন্যূনতম পাঁচ ইনিংস ওপেন করেছেন, এমন ব্যাটসম্যানদের মধ্যে কোহলির গড় তৃতীয় সর্বনিম্ন (১০.৭১)।

এবারের আসরেই বাংলাদেশের তানজিদ হাসান ৭ ইনিংসে করেছেন ৭৬ রান, গড় ১০.৮৫! প্রথমবার বিশ্বকাপ খেলতে যাওয়া তানজিদ এখন ওপেনারদের বাজে গড়ের দিক থেকে চতুর্থ স্থানে। কোহলি ও তানজিদের বাইরে ওপেনারদের বাজে পাঁচ গড়ের বাকি তিনটিই আগের আসরগুলোর। এর মধ্যে ২০২২ আসরে জিম্বাবুয়ের মাধেভেরে ৫ ইনিংসে ওপেন করে ৪৯ রান করে আছেন দ্বিতীয় নম্বরে। মাধেভেরে অবশ্য সে আসরে দুটি ম্যাচে তিন ও পাঁচেও ব্যাট করেন।
