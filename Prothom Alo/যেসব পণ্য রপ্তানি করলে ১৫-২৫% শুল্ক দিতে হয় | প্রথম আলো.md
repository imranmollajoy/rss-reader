বিদেশ থেকে পণ্য আমদানি করতে গেলে ব্যবসায়ীদের শুল্ক দিতে হয়, এটাই স্বাভাবিক। কিন্তু বাংলাদেশ থেকে বিদেশে পণ্য রপ্তানি করতে গেলেও কিছু কিছু ক্ষেত্রে শুল্ক দিতে হয়। এই শুল্কহার ১৫ থেকে ২৫ শতাংশ। তা–ও সরকার যখন রপ্তানি পণ্যের বহুমুখীকরণ চায়, তখন রপ্তানিতেও শুল্ক আদায় করছে। ব্যবসায়ীরা বলছেন, সরকার নিজেই চায় না এসব পণ্য খুব বেশি রপ্তানি হোক।

যেসব পণ্য রপ্তানির ক্ষেত্রে ব্যবসায়ীদের কাছ থেকে শুল্ক আদায় করা হয়, সেগুলো হচ্ছে ধান-চালের তুষ (ব্র্যান), তুলা বর্জ্য, ইট ও ইটের সামগ্রী (বিল্ডিং ব্রিকস), বিভিন্ন ধরনের সিসা ইত্যাদি। পণ্যগুলো ভারত, মিয়ানমার, সিঙ্গাপুর ও মালয়েশিয়াতে রপ্তানি হয়। জাতীয় রাজস্ব বোর্ড (এনবিআর) ও রপ্তানি উন্নয়ন ব্যুরো (ইপিবি) সূত্রে এ তথ্য জানা গেছে।

চলতি ২০২৩-২৪ অর্থবছরের বাজেটে এসব পণ্য রপ্তানির বিপরীতে শুল্ক আদায়ের লক্ষ্য ধরা হয়েছিল ৬৬ কোটি টাকা। সংশোধিত বাজেটে তা কিছুটা কমিয়ে ৬২ কোটি টাকা করা হয়। অর্থবছর শেষে প্রকৃত হিসাব পাওয়া যাবে। আগামী ২০২৪-২৫ অর্থবছরের বাজেটে এই শুল্ক আদায়ের লক্ষ্যমাত্রা ধরা হয়েছে ৭০ কোটি টাকা।
