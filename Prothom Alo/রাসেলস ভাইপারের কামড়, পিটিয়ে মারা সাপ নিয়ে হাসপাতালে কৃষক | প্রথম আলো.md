রাজবাড়ীর পাংশায় পদ্মা নদীর চরে বাদাম তুলতে গিয়ে বিষধর রাসেলস ভাইপারের কামড়ে এক কৃষক আহত হয়েছেন। তাঁর নাম মধু বিশ্বাস (৪৮)। গতকাল শুক্রবার সকালে উপজেলার হাবাসপুর ইউনিয়নে এ ঘটনা ঘটে। প্রথমে তাঁকে উপজেলা স্বাস্থ্য কমপ্লেক্সে ভর্তি করা হয়। পরে উন্নত চিকিৎসার জন্য ওই রাতেই ফরিদপুর বঙ্গবন্ধু শেখ মুজিব মেডিকেল কলেজ হাসপাতালে নেওয়া হয়েছে।

মধু বিশ্বাস একই উপজেলার হাবাসপুর ইউনিয়নের চর আফড়া গ্রামের বাসিন্দা।

হাসপাতালে চিকিৎসাধীন অবস্থায় কৃষক মধু বিশ্বাস জানান, গতকাল সকাল ১০টার দিকে পদ্মার চরে নিজের খেতে বাদাম তুলতে যান তিনি। এ সময় একটি সাপ তাঁর পায়ে কামড় বসায়। তাঁর চিৎকারে মাঠের অন্য কৃষকেরা ছুটে এসে সাপটিকে লাঠি দিয়ে পিটিয়ে মেরে ফেলেন। পরে তাঁকে পাংশা উপজেলা স্বাস্থ্য কমপ্লেক্সে নিয়ে যাওয়া হয়। সঙ্গে করে মৃত সাপটিও নেওয়া হয়।
