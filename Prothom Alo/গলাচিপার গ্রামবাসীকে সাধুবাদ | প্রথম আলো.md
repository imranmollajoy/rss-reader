এ ছাড়া কলাগাছিয়া গ্রামে বড় সাপ্তাহিক হাট বসে। চর মৈষাদি গ্রামের মানুষেরা কাছাকাছি হওয়ায় কলাগাছিয়াতেই আসেন। ফলে চর মৈষাদি গ্রামের শত শত শিক্ষার্থী ও মানুষকে প্রতিদিন শাখা নদীর পার হয়ে যাতায়াত করতে হতো। ডিঙিনৌকাই ছিল পারাপারের একমাত্র সম্বল, যা ছিল অনেকটাই ঝুঁকিপূর্ণ।

ওই এলাকায় একটি সেতুর জন্য সরকারি কর্তৃপক্ষের কাছে একাধিকবার আবেদন করেন গ্রামবাসী। কোনো আবেদনে কাজ না হওয়ায় তখন নিজেরাই নিজেদের সমস্যা সমাধানে নেমে পড়েন। নদীর ওপর তৈরি করেন একটি বাঁশের সাঁকো। দীর্ঘদিন ধরে গ্রামবাসী নিজেরাই মেরামত করে সাঁকোটি চলাচলের উপযোগী করে রাখেন। তিন মাস আগে নড়বড়ে সাঁকোটি হেলে পড়ে চলাচল বন্ধ হয়ে যায়। এই অবস্থায় শিক্ষার্থীসহ দুই গ্রামের মানুষদের কমপক্ষে তিন মাইল ঘুরে শিক্ষাপ্রতিষ্ঠানসহ হাটবাজারে যাতায়াত করতে দুর্ভোগের শিকার হতে হচ্ছিল।

কলাগাছিয়া ইউপির চেয়ারম্যান বিষয়টি উপজেলা নির্বাহী কর্মকর্তার (ইউএনও) নজরে আনেন। তখন ইউএনও তাঁকে একটি কাঠের সেতু স্থাপনের পরামর্শ দেন এবং কিছু অর্থ বরাদ্দ দেন। এরপর স্থানীয় মানুষ প্রায় দুই মাস চেষ্টা করে ৩০০ ফুট দীর্ঘ এবং ৪ ফুট প্রস্থের একটি কাঠের সেতু নির্মাণ করেন। সেতু নির্মাণে ব্যয় হয়েছে চার লাখ টাকার মতো। সেতুটির মাধ্যমে দুই গ্রামের মানুষের মধ্যে তৈরি হয়েছে যোগাযোগের সেতুবন্ধ। বিশেষ করে শিক্ষার্থীরা শিক্ষাপ্রতিষ্ঠানে যেতে ঝুঁকিমুক্ত হয়েছে। মানুষের ব্যবসা-বাণিজ্য ও দৈনন্দিন কাজকে আরও সহজ করে দিয়েছে এ সেতু।
