বাজারে দেখা যায়, চাঁপাইনবাবগঞ্জের পদ্মাপারের চর এলাকা সূর্যনারায়ণপুর থেকে ল্যাংড়া আম বিক্রি করতে এসেছেন এনামুল হকের। তাঁর সঙ্গে আম দরদাম করছেন কুষ্টিয়া থেকে আসা সামশুল হক। তিনি বলেন, ৩ হাজার ৬০০ টাকা মণ বলেছেন; কিন্তু দিতে চায় না। গত বছর যে দামে কিনেছেন, এবার দাম চাওয়া হচ্ছে দ্বিগুণেরও বেশি। এবার ব্যাপারীদের বেশি পুঁজি খাটাতে হচ্ছে।

এনামুল জানান, তিনি ৪ হাজার ৬০০ টাকা চেয়েছেন। এত কম বললে কি দেওয়া যায়? বাড়াতে হবে আরও। এ কথা শুনে সামশুল আর সেখানে না দাঁড়িয়ে চলে গেলেন অন্য দিকে।

সামশুল চলে যাওয়ার পর এনামুল বলেন, এবার আমের ফলন খুবই কম। সিকি ভাগের (২৫ ভাগ) বেশি হবে না। দাম তো দ্বিগুণের বেশি হবেই। এমন চড়া দাম ১০-১৫ বছরের মধ্যে দেখা যায়নি। আমের এত কম ফলন, কিন্তু কানসাট বাজারে তো মোটেই তা বোঝা যায় না। উত্তরে তিনি বলেন, ‘খেতে নেই, কিন্তু খৈলানে জড়ো’ এমন কথার প্রচলন আছে এ এলাকায়। এ কথার অর্থ হচ্ছে খেতে শস্য কম থাকলেও চারদিক থেকে খৈলানে এলে তা অনেক মনে হয়। কানসাট বাজারে এলে ব্যাপারটা ঠিক তেমনটা হয়েছে।
