আজ তাহলে ‘নকআউট’ ম্যাচ! এই বিশ্বকাপে সেমিফাইনাল-ফাইনালের আগে নকআউট বলতে কিছু নেই। তারপরও নকআউটই। হারলেই যখন বিদায়—নকআউট নয় তো কী!

‘বিদায়’ মানে বিশ্বকাপ শেষ হয়ে যাওয়া নয়। আবার ‘শেষ’ হয়ে যাওয়াও। দুই রকমই হয় কীভাবে! ব্যাখ্যা করার কি আসলেই প্রয়োজন আছে? আপনারও এটা অজানা থাকার কথা নয়, ভারতের কাছে হেরে গেলেও বাংলাদেশের আরও একটা ম্যাচ থাকবে। তবে আফগানিস্তানের সঙ্গে সেই ম্যাচটা তখন রূপ নেবে শুধুই একটা আন্তর্জাতিক টি-টোয়েন্টির। বিশ্বকাপের আয়নায় যেটির কোনো ছায়াই পড়বে না।

তাসকিন আহমেদ এখনো স্বপ্ন দেখছেন। বাকি দুই ম্যাচ জিতলে সেমিফাইনালে ওঠার সম্ভাবনা থাকবে। একটু আগে শেষ হওয়া অস্ট্রেলিয়া ম্যাচে বৃষ্টি এমন ঝামেলা করেছে বলেই হয়তো একটা পাদটীকা দেওয়াও জরুরি মনে করলেন। বৃষ্টি যদি ভারতের বিপক্ষে ম্যাচটা শেষ হতে না দেয়, তাতেও একটা সুযোগ থাকবে।
