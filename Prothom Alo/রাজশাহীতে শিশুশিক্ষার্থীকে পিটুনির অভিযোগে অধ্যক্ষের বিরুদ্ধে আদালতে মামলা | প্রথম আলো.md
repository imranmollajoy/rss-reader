আদালতে করা মামলার আরজিতে বাদী উল্লেখ করেছেন, শহীদ মামুন মাহমুদ পুলিশ লাইনস স্কুল অ্যান্ড কলেজের অধ্যক্ষ মো. গোলাম মাওলা তুচ্ছ ঘটনাকে কেন্দ্র করে ছাত্রদের নির্যাতন করে আসছেন। গত শনিবার বিদ্যালয় চলাকালে টিফিন পিরিয়ডে তাঁর ছেলে নিজের ও তার দুই সহপাঠীর নামের প্রথম অক্ষর যোগ চিহ্ন দিয়ে নিজ খাতায় লেখে। এ সময় অধ্যক্ষ বেত হাতে টহলরত অবস্থায় বিষয়টি লক্ষ করে তাঁর ছেলেকে বলেন, ‘কোন মেয়ের নাম তোর খাতায় লিখছিস?’ তখন তাঁর ছেলে বলে, তার নাম ও তার দুই বন্ধুর নাম যোগ চিহ্ন দিয়ে খাতায় লিখেছে। তখন অধ্যক্ষ কোনো যাচাই না করেই বেত দিয়ে বাঁ হাতে, পিঠে, বাঁ পায়ের হাঁটুর ওপর এবং মাথার সামনে কপালের ওপর নির্মমভাবে এলোপাতাড়ি মারধর করেন। এ সময় ওই ছাত্র অধ্যক্ষের কাছে তার অপরাধটা কী জানতে চায়। কিন্তু অধ্যক্ষ বলেন, ‘আমাকে তোর কাছে কোনো জবাবদিহি করতে হবে না।’ এ কথা বলে আবারও তাকে এলোপাতাড়ি মারতে থাকেন। ওই ছাত্র তখন পা ধরে মাফ চেয়ে বলে, ‘স্যার, আমি তিন দিন ধরে জ্বর ছিল। আমি আর সহ্য করতে পারছি না, আমি কোনো দোষ করিনি।’ এ কথা শুনে অধ্যক্ষ বলেন, ‘তুই তোর দোষ স্বীকার কর, তাহলে তোকে ছেড়ে দেব।’ এ অবস্থায় তার ছেলে বেঞ্চের নিচে পড়ে গেলে অধ্যক্ষ তাকে সেখান থেকে বের করে নির্মমভাবে মারতে মারতে বলতে থাকেন, ‘এই ঘটনা বাইরের কাউকে বলবি না, বললে তোকে পিটিয়ে মেরে শেষ করে ফেলব।’
