২০২১ সালে আচমকাই বিদায় বলেছিলেন টেস্ট ক্রিকেটকে। সর্বশেষ বিশ্বকাপ দিয়ে বিদায় বলেছেন ওয়ানডেকেও। হয়তো চাইলেই ১০০ টেস্ট খেলতে পারতেন, সেটির ইতি টেনেছেন ৫৪ টেস্টেই। হয়তো ওয়ানডেতে ১০ হাজার রান সম্ভব ছিল, সেটি থমকে গেছে ৬৭৭০ রানেই। অথচ আগামী ডিসেম্বরে গিয়ে কুইন্টন ডি কক পূর্ণ করবেন ৩২ বছর!

এ যুগে ক্রিকেটারদের আন্তর্জাতিক ক্যারিয়ার বা দু-একটি সংস্করণ আগেভাগে ছাড়া এখন নিয়মিতই। দক্ষিণ আফ্রিকান ক্রিকেটারদের জন্য তো সেটি পুরোনোই। ফ্র্যাঞ্চাইজি লিগগুলোর দাপটের বেশ আগে থেকেই তো একসময়ের কলপ্যাক চুক্তির কারণে কম ক্রিকেটার হারায়নি দেশটি। ডি ককের ঘটনাটি তাই হয়তো একেবারে নতুন কোনো ভাবনার খোরাক জোগায়নি।
