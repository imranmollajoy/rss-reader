শুক্রবার জুমার নামাজ শেষ হতে না হতেই মেহমানখানায় একে একে ভিড় জমাতে থাকেন শহরের দরিদ্র ও ছিন্নমূল মানুষেরা। মাদুর পেতে সেখানে সারিবদ্ধভাবে বসে পড়েন তাঁরা। তাঁদের কাছে খাবার ও পানি নিয়ে পৌঁছে দেন স্বেচ্ছাসেবকেরা। মেহমানদের মতোই আপ্যায়ন করা হয় তাদের। সবাই পেটপুরে খাবার খেতে পারেন।

সদর উপজেলার বাঁশগ্রামের বাসিন্দা শেখ শাকিবুর রহমান (৬০) চোখে দেখতে পান না, কানেও কম শোনেন। শহরে ঘুরে ঘুরে ভিক্ষা করে কোনোমতে চলে তাঁর সংসার। বাড়িতে ভালো খাবার জোটে না। তাই ছোট দুই সন্তানকে সঙ্গে নিয়ে একবেলা ভালো খেতে এখানে এসেছেন। তিনি বলেন, ‘এখানে আসি খাবারের জন্য, তৃপ্তি নিয়ে খেতে পারি।’

ভ্যানচালক রকি মোল্যা বলেন, ‘এখানে গোশত, বিরিয়ানি, পোলাও খেতে দেয়। আমাদের মতো গরিব মানুষেরা সচরাচর এত ভালো খাবার খেতে পায় না।’
