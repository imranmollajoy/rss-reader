গভীর রাতে গ্রিল কেটে বাসায় ঢুকে মাত্র ৪৫ মিনিটের মধ্যে ৩৫ ভরি স্বর্ণ এবং নগদ আট লাখ টাকা নিয়ে পালিয়ে গেছে চোর। গত কোরবানির ঈদের এক দিন পর রাজধানীর পূর্ব রাজাবাজারে জসীম উদ্দিন নামের এক ব্যক্তির বাসায় এই চুরির ঘটনা ঘটে। এ ঘটনায় ২৩ জুন শেরেবাংলা নগর থানায় চুরির মামলা হলেও চোর ধরতে পারেনি পুলিশ।

এ নিয়ে হতাশা প্রকাশ করেছেন ভুক্তভোগী ব্যবসায়ী জসীম উদ্দিন। তিনি প্রথম আলোকে বলেন, গ্রামের বাড়িতে ঈদ করতে যাওয়া তাঁর জন্য কাল হয়েছে। স্ত্রী ও মেয়ের পছন্দের সব গয়না চোর নিয়ে গেছে।

জসীম উদ্দিন ঢাকার বিভিন্ন প্রতিষ্ঠানে ওষুধ তৈরির কাঁচামাল সরবরাহের ব্যবসা করেন। তিনি প্রথম আলোকে বলেন, গ্রিল কেটে চোর বাসার ভেতরে ঢুকে তিনটি আলমারি ও লকার খুলে বাসায় থাকা সব সোনার গয়না ও টাকা নিয়ে গেছে। অবাক করা বিষয় হচ্ছে, এসব গয়না ও টাকা নেওয়ার জন্য কিন্তু কোনো আলমারি ভাঙা হয়নি। আলমারি ও লকার খুলে এগুলো নিয়ে গেছে।

চুরির এই মামলাটি তদন্ত করছেন শেরেবাংলা নগর থানার পরিদর্শক (তদন্ত) সজীব দে। তদন্তের অগ্রগতি জানতে চাইলে তিনি আজ শুক্রবার প্রথম আলোকে বলেন, ব্যবসায়ী জসীম উদ্দিনের বাসায় চুরির ঘটনায় জড়িত ব্যক্তিদের গ্রেপ্তার করার চেষ্টা চলছে। এই পুলিশ কর্মকর্তা বলেন, এখন পর্যন্ত যেসব তথ্য পাওয়া গেছে তাতে মনে হচ্ছে, একজন চোর বাসার ভেতরে ঢুকে আলমারি ও লকার থেকে স্বর্ণালংকার ও টাকা নিয়ে গেছে।
