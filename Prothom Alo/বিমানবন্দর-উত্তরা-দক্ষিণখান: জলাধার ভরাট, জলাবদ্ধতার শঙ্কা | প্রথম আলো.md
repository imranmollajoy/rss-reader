জলাধার ভরাটের কারণে সামান্য বৃষ্টিতেই জলাবদ্ধতা হচ্ছে জানিয়ে রেলমন্ত্রী মো. জিল্লুল হাকিমকে ১৩ জুন চিঠি দিয়েছেন ঢাকা উত্তর সিটির মেয়র আতিকুল ইসলাম। এর আগে গত ১৯ মে একই বিষয়ে রেলের মহাপরিচালক (ডিজি) সরদার সাহাদাত আলীকে চিঠি দেন ঢাকা উত্তর সিটির প্রধান নির্বাহী কর্মকর্তা মীর খায়রুল আলম।

ওই দুটি চিঠিতে বলা হয়, সম্প্রতি রেলওয়ে কর্তৃপক্ষ জলাশয় ভরাট করায় সামান্য বৃষ্টিতেই জলাবদ্ধতার সৃষ্টি হচ্ছে। এর কারণ, বক্স কালভার্টের পূর্ব পাশের খালি জায়গা রেললাইন ও রেলস্টেশন প্ল্যাটফর্ম-৩ ও ৪ নির্মাণের জন্য ভরাট করা হয়েছে। পানি অপসারণের জন্য প্ল্যাটফর্ম ১ ও ২-এর নিচ দিয়ে ১ দশমিক ৮ মিটার আকারে ওই অংশে বক্স কালভার্ট বানানো হচ্ছে। পানি অপসারণের জন্য এবং ভবিষ্যৎ চাহিদা বিবেচনায় বক্স কালভার্টের প্রশস্ততা ন্যূনতম ৩ মিটার করা প্রয়োজন।

এ বিষয়ে মেয়র আতিকুল ইসলাম প্রথম আলোকে বলেন, রেলওয়ে কর্তৃপক্ষকে অবশ্যই প্রকল্পের কারণে যে নেতিবাচক প্রভাব পড়বে, সেটা বিবেচনায় নিতে হবে। সেখানে এখন হাঁটুপানি জমে, ভবিষ্যতে জমবে মাথাসমান পানি। তখন জনগণ দুষবে সিটি করপোরেশনকে।

এ বিষয়ে মুঠোফোনে কথা হয় বাংলাদেশ রেলওয়ের ওই প্রকল্পের পরিচালক নাজনীন আরার সঙ্গে। তিনি প্রথম আলোকে বলেন, ‘আমাদের মন্ত্রী (রেলমন্ত্রী) নির্দেশ দিয়েছেন, মেয়রের চাহিদা অনুযায়ী বক্স কালভার্টের আকার ৩ মিটার করতে। লিখিত চিঠি পেলেই ওই অনুযায়ী কাজ করা হবে।’
