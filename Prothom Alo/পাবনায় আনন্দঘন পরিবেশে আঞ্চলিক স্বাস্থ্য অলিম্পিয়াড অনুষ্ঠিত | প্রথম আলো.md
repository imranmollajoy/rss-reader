ভারপ্রাপ্ত সিভিল সার্জন খায়রুল কবীর শিক্ষার্থীদের উদ্দেশে যক্ষ্মা, ডেঙ্গু, ভাইরাসের সংক্রমণ, রাসেলস ভাইপারসহ বিভিন্ন সাপে কাটলে করণীয় বিষয়ে শিক্ষার্থীদের পরামর্শ দেন। তিনি বলেন, ‘স্বাস্থ্য কী, সেটা অসুস্থ না হলে বোঝা যায় না। তাই স্বাস্থ্যবিধি মানাটা খুবই জরুরি। স্বাস্থ্যবিধি মানলেই সুস্বাস্থ্য মেলে। ফলে সবাইকে স্বাস্থ্যবিধি অনুশীলন করতে হবে। স্বাস্থ্যবিধি মেনে চলতে হবে।’

যক্ষ্মা বিষয়ে তিনি বলেন, যক্ষ্মা শরীরের যেকোনো অঙ্গে হতে পারে। তবে যক্ষ্মা নিয়ে ভয় পাওয়ার কিছু নেই। সচেতনতাই পারে দেশ থেকে যক্ষ্মা নির্মূল করতে। তাই সবাইকে যক্ষ্মার বিষয়ে সচেতন হতে হবে। যক্ষ্মার লক্ষণ ও প্রতিকারে করণীয় বিষয়ে জানতে হবে। প্রথম আলোর এ আয়োজন সেই সচেতনতা সৃষ্টিতে বড় ভূমিকা রাখবে।
