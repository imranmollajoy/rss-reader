সেমিনারে সভাপতির পক্ষে বাজেট নিয়ে মূল প্রবন্ধ উপস্থাপন করেন নাগরিক ঐক্যের যুগ্ম সম্পাদক জাহেদ উর রহমান। বাজেটকে তিনি তৈলাক্ত বাঁশের সঙ্গে তুলনা করে বলেন, দীর্ঘ সময়ের অপশাসন ও লুটপাটের মাধ্যমে অর্থনীতিকে গভীর খাদে ফেলে দেওয়া হয়েছে। এই বাজেট অর্থনীতিকে স্বস্তি দিতে পারবে না। অর্থাৎ এই তৈলাক্ত বাঁশটি বেয়ে ওপরে ওঠার চেষ্টা নিশ্চিতভাবেই ব্যর্থ হবে। বাজেটের কর আরোপ, স্বাস্থ্য ও শিক্ষা খাতে বরাদ্দ কমানো, কালোটাকা সাদা করা, মূল্যস্ফীতি, বিদেশি ঋণ—এসব বিভিন্ন খাত নিয়ে তিনি তার পর্যবেক্ষণ তুলে ধরে বলেন, এই সরকার ক্ষমতায় থাকলে তাদের কাছ থেকে জনকল্যাণকর বাজেট পাওয়া যাবে না।  

বিএনপির স্থায়ী কমিটির সদস্য নজরুল ইসলাম খান বলেন, এই সরকার দেশকে দুর্নীতিতে নিমজ্জিত করে দিয়েছে। সাবেক প্রধান বিচারপতি দুর্নীতিতে অভিযুক্ত হয়ে বিদেশে পালিয়েছেন। সাবেক সেনাপ্রধানের নামে দুর্নীতির অভিযোগ। সাবেক পুলিশপ্রধান দুর্নীতির অভিযোগ নিয়ে নিখোঁজ। এই সরকারের সাবেক মন্ত্রীর বিরুদ্ধে আছে বিদেশে টাকা পাচারের অভিযোগ। সংসদ সদস্যের বিরুদ্ধে উঠেছে চোরাচালানের অভিযোগ। আর সরকারের বিরুদ্ধে ভোটবিহীন ভোটারবিহীন নির্বাচনের অভিযোগ তো আছেই। কাজেই এই সরকারে বাজেট করার কোনো নৈতিক অধিকারই নেই। তিনি বলেন, সংখ্যাগরিষ্ঠ মানুষের প্রতি সরকারের কোনো গুরুত্ব নেই। তাদের কাছে গুরুত্বপূর্ণ সেই সব মুষ্টিমেয় লোক, যারা তাদের টিকিয়ে রেখেছে। এই সরকারের বিরুদ্ধে ঐক্যবদ্ধ আন্দোলনের কোনো বিকল্প নেই।
