যুক্তরাষ্ট্রের গোয়েন্দারা গত চার বছর সময় ব্যয় করে নিজেদের ইরানি জেনারেলের ছদ্ম পরিচয় দিয়ে থাইল্যান্ডে এই সিন্ডিকেটের তাকেশি ইবিসাওয়া নামের একজনের সঙ্গে যোগাযোগ গড়ে তুলতে সক্ষম হয়। এভাবেই ব্যাপারটা ফাঁস হয়। ইবিসাওয়া তার কয়েকজন সহযোগীসহ আমেরিকার জিম্মায় আছেন এখন।

মাসুদ রানা সিরিজের গল্পের মতো এসব কাহিনির বিশ্বাসযোগ্যতা নিয়ে স্বাভাবিকভাবেই প্রশ্ন উঠেছে। বিশেষ করে এই ঘটনায় জাপানের ইয়াকুজাদের নাম যুক্ত হওয়ায়। এদের জাপানে প্রকাশ্যে সন্ত্রাসী মাফিয়া বলা হলেও ভেতরে-ভেতরে জাপানিরা তাদের খুব পছন্দ করে। জাপানের প্রশাসনও ইয়াকুজাদের সমীহ করে তাদের জাতীয়তাবাদী চরিত্রের কারণে। মাফিয়া হলেও এশিয়াজুড়ে জাপানের স্বার্থ দেখা কর্তব্য জ্ঞান করে তারা।

স্বভাবিক কারণেই  ইয়াকুজারা পশ্চিমাদের ভালো চোখে দেখে না। পশ্চিমারাও এদের নিন্দায় পঞ্চমুখ থাকে। তবে যুক্তরাষ্ট্রের তরফ থেকে ইউরেনিয়াম চোরাচালানের এই ঘটনার বিশ্বাসযোগ্য অনেক তথ্যই দেওয়া হয়েছে। তারা বলছে, ইউরেনিয়ামের যেসব নমুনা ওয়াশিংটনের এজেন্টরা জাপানি সিন্ডিকেট থেকে জোগাড় করেছে, সেগুলো পারমাণবিক বোমার উপযোগী।

‘ফ্রন্টিয়ার মিয়ানমারে’ প্রকাশিত তথ্যমতে ইয়ার্ড শার্কের সূত্রে ইবিসাউয়ার কাছে শানের দুই হাজার কেজি থোরিয়াম–২৩২ এবং এক শ কেজি ইউ-৩০৮ (ট্রাইউরেনিয়াম অক্টক্সাইড) ছিল। থাই পুলিশের সাহায্য নিয়ে এসবের নমুনা জোগাড় করে যুক্তরাষ্ট্র তাদের ল্যাবে পরীক্ষা করেছে।
