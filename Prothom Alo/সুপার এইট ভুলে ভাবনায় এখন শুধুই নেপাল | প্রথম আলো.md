বাংলাদেশ দল এই ভুল করছে না। অ্যান্টিগা যাওয়া নিয়ে তো আর তাদের কোনো দুশ্চিন্তা নেই। আইসিসি চার্টার্ড ফ্লাইটের ব্যবস্থা করেই রেখেছে। সুপার এইটে কবে কাদের সঙ্গে খেলা পড়বে, সেই আলোচনা তো একটু হচ্ছেই। তবে অস্ট্রেলিয়া-ভারত-আফগানিস্তানের চিন্তা দ্রুতই দূরে সরিয়ে রেখে নেপালের বিপক্ষে ম্যাচে ফিরে আসছেন সবাই। নেপাল আর এমন কী—এই বিপজ্জনক ভাবনায় আক্রান্ত না হওয়ার ব্যাপারেও সবাই খুব সচেতন।

সবচেয়ে বড় শিক্ষাটা তো দিয়েছে নেদারল্যান্ডসই। গত বছর ওয়ানডে বিশ্বকাপ দলের অনেকেই আছেন এখানেও। কলকাতার ইডেন গার্ডেনসে নেদারল্যান্ডসের কাছে হেরে বসার সেই অপমান স্বাভাবিকভাবেই ভোলেননি। সঙ্গে একটা আত্মোপলব্ধির ব্যাপারও ছিল। নেদারল্যান্ডসকে একটু হালকাভাবে নেওয়ার সেই ভুল। এবার আর যে ভুল হয়নি।

নেপালের বিপক্ষেও হবে না। বরং সেদিন আরও ভালো করার বাড়তি একটা প্রেরণাও খুঁজে নিচ্ছে দল। বাংলাদেশে ঈদের দিন সকালে এই ম্যাচ পড়েছে, সেন্ট ভিনসেন্টে এক দিন আগে ঈদ হচ্ছে বলে এখানে ঈদের দিন সন্ধ্যায়। ম্যাচটা তাই দেশের মানুষের ঈদের আনন্দ আরেকটু বাড়িয়ে দেওয়ার সুযোগ। নিজেকে ফিরে পাওয়া সাকিব আল হাসান যেমন বলেছেন, ‘ঈদের দিনটা বাংলাদেশের সবাই উদ্‌যাপন করে, অন্য ধর্মের লোকেরাও করে। আশা করি, সেদিন জিতে সবার মুখে হাসি ফোটাতে পারব।’
