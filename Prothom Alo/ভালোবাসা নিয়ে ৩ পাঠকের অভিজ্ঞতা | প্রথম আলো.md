শুভ জন্মদিন কাব্য। তোমার জন্মদিনে কী দেব যখন ভেবে পাচ্ছিলাম না, তখন তুমিই যেন সাহায্য করলে। তোমার ফেসবুক বায়ো দেখেই বুঝতে পারলাম, তুমি চিঠি ভালোবাসো। যেহেতু ডাকপিয়নেরা অনেক আগেই হারিয়ে গেছে, তাই তোমার জন্মদিনের শুভেচ্ছা জানিয়ে মনের বাক্সে খোলাচিঠি দিলাম। মাঝেমধ্যে মনে হয়, কেন আমি আর ছোট্টটি নেই। কেনই–বা তুমি দোকানে সাজিয়ে রাখা কোনো পুতুল নও, যাকে ভালো লাগলেই বাবার কাছে গিয়ে কেঁদে বলতে পারতাম, ‘বাবা, আমাকে ওইটা কিনে দাও।’ সঙ্গে সঙ্গে বাবা পুতুলটি কিনে দিতেন। যাক, জীবনটা তো আর খেলনা নয়। তাই বাবার কাছে গিয়ে আবদার করলেও আর তোমাকে পাওয়া যাবে না। জীবনের খেলায় এ সিদ্ধান্ত আমাদেরই হয়তো নিতে হবে। তোমাকে জন্মদিনের শুভেচ্ছা। তোমার জীবনের প্রতিটি দিন ভালো কাটুক। ভালোবাসি তোমাকে।

**নাম প্রকাশে অনিচ্ছুক**
