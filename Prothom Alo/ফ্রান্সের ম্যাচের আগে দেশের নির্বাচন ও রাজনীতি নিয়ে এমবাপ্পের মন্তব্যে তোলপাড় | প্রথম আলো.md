আজ স্থানীয় সময় রাত নয়টায় ডুসেলডর্ফে ইউরো ২৪ চ্যাম্পিয়নশিপে মুখোমুখি হবে  ফ্রান্স ও অস্ট্রিয়া। গ্রুপ ‘ডি’-তে দুই দলেরই প্রথম ম্যাচ। আজ রাতে খেলা শুরুর আগেই কিলিয়ান এমবাপ্পের একটি কথা জার্মানি ও ফরাসি সংবাদমাধ্যমগুলো গুরুত্ব দিয়ে প্রকাশ করেছে।

কিলিয়ান এমবাপ্পে অস্ট্রিয়ার বিরুদ্ধে উদ্বোধনী ম্যাচের আগে সংবাদ সম্মেলনের সুযোগ কাজে লাগিয়ে নিজের রাজনৈতিক অবস্থান পরিষ্কার করেছেন। সম্প্রতি পিএসজি ছেড়ে রিয়াল মাদ্রিদে যোগ দেওয়া এমবাপ্পে বলেছেন তিনি ‘চরমপন্থী ও একদেশদর্শী ধারণার বিরোধী’।  

এমবাপ্পে তাঁর প্রজন্মের কাছে ভোট দিতে যাওয়ার জন্য আহ্বান  জানিয়ে বলেন, ‘এখন তো আমরা দেখতে পাচ্ছি চরমপন্থীরা ক্ষমতা দখলের খুব কাছাকাছি চলে এসেছে। দেশের ভবিষ্যৎ নির্ধারণের সুযোগটা আমাদের নেওয়া উচিত। আশা করছি ৭ জুলাইয়ের পরও গর্বের সঙ্গে এই জার্সি পরতে পারব।’
