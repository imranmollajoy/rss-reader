**বরাদ্দ বাড়েনি জলাবদ্ধতায়, বেড়েছে মশকনিধনে**

দীর্ঘদিন ধরে চট্টগ্রাম নগরের অন্যতম প্রধান সমস্যা হয়ে দাঁড়িয়েছে জলাবদ্ধতা। প্রতিবছর বর্ষা মৌসুমে বৃষ্টির সময় পানিতে তলিয়ে যায় নগর। জলাবদ্ধতা সমস্যা নিরসনে গুরুত্বপূর্ণ ভূমিকা রয়েছে সিটি করপোরেশনের। তবে বাজেট খাতে তার ছাপ কম। কেননা ২০২৪-২৫ অর্থবছরে জলাবদ্ধতা নিরসনে বরাদ্দ রাখা হয়েছে ৩৩ কোটি টাকা। ২০২৩-২৪ অর্থবছরের বাজেটে বরাদ্দ রাখা হয়েছিল ৩৩ কোটি টাকা। যদিও শেষ পর্যন্ত তা পুরোপুরি খরচ করেনি সিটি করপোরেশন। ওই অর্থবছরে খরচ হয়েছে ২২ কোটি ৪০ লাখ টাকা।

এদিকে সাম্প্রতিক বছরগুলোতে ডেঙ্গুর প্রাদুর্ভাব বেড়ে চলছে। এই অবস্থায় মশকনিধন খাতে ব্যয় বাড়িয়েছে সিটি করপোরেশন। এবার বরাদ্দ রাখা হয়েছে ৮ কোটি টাকা। গত অর্থবছরে ৫ কোটি টাকা বরাদ্দ রাখা হয়েছিল। যদিও খরচ হয়েছে ৩ কোটি ৯১ লাখ টাকা।

বাজেটে জলাবদ্ধতা ও মশকনিধনের বরাদ্দ প্রসঙ্গে মেয়র মো. রেজাউল করিম চৌধুরী বলেন, নগরের জলাবদ্ধতা নিরসনে নগরের বারইপাড়া থেকে কর্ণফুলী নদী পর্যন্ত নতুন খাল খননের কাজ চলছে। এ ছাড়া নালা-নর্দমা ও খালগুলো পরিষ্কার করা হচ্ছে। আর মশকনিধনের বিষয়ে অনেক বেশি গুরুত্ব দেওয়া হচ্ছে। 

বাজেট অধিবেশনে সভাপতিত্ব করেন সিটি করপোরেশনের ভারপ্রাপ্ত প্রধান নির্বাহী কর্মকর্তা মোহাম্মদ আশরাফুল আমিন। বাজেট বিবরণী উপস্থাপন করেন অর্থ ও সংস্থাপনবিষয়ক স্থায়ী কমিটির সভাপতি ওয়ার্ড কাউন্সিলর মো. ইসমাইল।
