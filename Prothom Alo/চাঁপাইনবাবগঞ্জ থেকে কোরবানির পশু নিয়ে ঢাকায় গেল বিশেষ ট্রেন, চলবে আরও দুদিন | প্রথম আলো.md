চাঁপাইনবাবগঞ্জ রেলওয়ে স্টেশনের মাস্টার মোহাম্মদ ওবায়দুল্লাহ প্রথম আলোকে বলেন, কোরবানির জন্য ৭১টি গরু ও ৯টি ছাগল নিয়ে বিশেষ ট্রেনটি ছেড়ে গেছে। ট্রেনের একটি লাগেজ ভ্যানে অনায়াসে ২০টি গরু যেতে পারবে। একেকটি লাগেজ ভ্যানের ভাড়া ১৫ হাজার ৪৭০ টাকা। কাল বৃহস্পতি ও আগামী শুক্রবার আরও দুদিন ট্রেনটি কোরবানির পশু বহন করবে।

বিশেষ এই ট্রেনে ঢাকায় আজ ১৭টি গরু পাঠিয়েছেন খামারি হাসানুল বান্না। তিনি প্রথম আলোকে বলেন, ট্রাকের চেয়ে প্রায় অর্ধেক খরচে ট্রেনে কোরবানির গরু পাঠানো যাচ্ছে। তা ছাড়া ট্রাকের তুলনায় অনেক আরামে ও নিরাপদে যাচ্ছে গরুগুলো। সড়কে প্রায় সময় যানজটে পড়তে হয়। বিভিন্ন জায়গায় পুলিশকে কাগজপত্র দেখাতে হয়। কোথাও কোথাও চাঁদা বা সেলামি দিতে হয়।
