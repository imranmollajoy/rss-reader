অঙ্কের হিসাবে অবশ্য বাংলাদেশ এখনো সুপার এইটের দৌড়ে আছে। সেটি কীভাবে? ভারত ছাড়া গ্রুপের বাকি তিন দলই যদি একটা করে ম্যাচ জেতে, তাহলে তিন দলের পয়েন্ট সমান হয়ে যাবে। এটুকু পড়েই হয়তো আপনি হাসতে শুরু করেছেন। নেট রান রেটের প্রসঙ্গটা তাহলে আর না তোলাই ভালো। বড় দুই পরাজয়ে যেখানে বাংলাদেশের করুণ অবস্থা।

টসটা না করলেও হতো বলেছিলাম কেন? কেন, টস হয়ে যাওয়ার পর দুই অধিনায়ক কী বলেছেন, শোনেননি! টসে জিতে নাজমুল হোসেন ভারতকে ব্যাটিংয়ে পাঠালেন। রোহিত শর্মা বললেন, টসে জিতলে তিনি প্রথমে ব্যাটিংই করতেন। টসের আগে দুজনের ইচ্ছাটা তাহলে জেনে নিলেই তো হতো!

কোনো কোনো অধিনায়ক অবশ্য একটা চাল-ও চালেন। টসে হেরে ব্যাটিং পেলে বলেন, ‘আমরা ব্যাটিংই করতে চেয়েছিলাম।’ ফিল্ডিং পেলে বলেন, ‘টসে জিতলেও আমি ফিল্ডিংই নিতাম।’ রোহিত শর্মার কথাটা ওই লাইনে কি না, তা অবশ্য নিশ্চিতভাবে বলার উপায় নেই।
