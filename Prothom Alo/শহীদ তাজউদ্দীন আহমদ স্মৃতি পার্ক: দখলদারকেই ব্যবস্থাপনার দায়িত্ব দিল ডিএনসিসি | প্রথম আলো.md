চুক্তিতে কী আছে, তা জানতে চেয়ে ডিএনসিসি বা ইয়ুথ ক্লাব—কোনো পক্ষের কাছ থেকে তথ্য পাওয়া যায়নি।

রাজউক বলছে, তারা পার্কটি ডিএনসিসির কাছে হস্তান্তর করেছিল। এ নিয়ে রাজউকের সঙ্গে ডিএনসিসির চুক্তি হয়েছিল। পার্কটির দায়িত্ব তৃতীয় কোনো পক্ষকে দিয়ে চুক্তি লঙ্ঘন করেছে ডিএনসিসি।

ইয়ুথ ক্লাব চুক্তির পর পার্কের ঘাসে আচ্ছাদিত খোলা জায়গা নষ্ট করে সেখানে ফুটবল খেলার জন্য একটি কৃত্রিম মাঠ (আর্টিফিশিয়াল টার্ফ) তৈরি করছে। এ কাজের উদ্বোধন করেছেন স্বয়ং ডিএনসিসি মেয়র মো. আতিকুল ইসলাম।

পার্কের দখল-ধ্বংস বন্ধের দাবিতে গত মে মাসের শুরুর দিকে একটি প্রতিবাদী কর্মসূচি পালিত হয়। পার্ক এলাকায় আয়োজিত এ কর্মসূচিতে স্থানীয় বাসিন্দাসহ বিভিন্ন পরিবেশবাদী সংগঠনের সদস্যরা অংশ নেন। তাঁরা অভিযোগ করেন, ইয়ুথ ক্লাব পার্কটি নিজেদের দখলে নিয়ে বেআইনিভাবে অবকাঠামো বানাচ্ছে। পার্কটি ধ্বংস করে ব্যক্তিগত সম্পত্তিতে রূপান্তর করছে।

পার্কটি দখল হচ্ছে না বলে দাবি করেন মেয়র আতিকুল। তিনি প্রথম আলোকে বলেন, পার্ক রক্ষণাবেক্ষণ করতে হবে। প্রক্রিয়া অনুযায়ী, ইয়ুথ ক্লাবকে দায়িত্ব দেওয়া হয়েছে।

বাংলাদেশ পরিবেশ আন্দোলনের (বাপা) সহসভাপতি ও স্থপতি ইকবাল হাবিব প্রথম আলোকে বলেন, যৌথ ব্যবস্থাপনায় পার্ক পরিচালনার জন্য তাঁরা ডিএনসিসিকে একটা নীতিমালা তৈরি করে দিয়েছিলেন। এ নীতিমালায় ডিএনসিসি মেয়র সম্মতি জানিয়েছিলেন। ঘটনা এমন হলে (ইয়ুথ ক্লাবের সঙ্গে চুক্তি) তা হবে মেয়রের নিজের সিদ্ধান্তের সঙ্গে সাংঘর্ষিক কাজ।
