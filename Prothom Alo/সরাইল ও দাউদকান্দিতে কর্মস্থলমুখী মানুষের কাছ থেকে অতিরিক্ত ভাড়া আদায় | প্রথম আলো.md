প্রতিটি কাউন্টারেই স্বাভাবিক সময়ের চেয়ে ৫০ থেকে ১০০ টাকা বেশি করে ভাড়া নিতে দেখা যায়। ঢাকাগামী যে বাসে আগে ভাড়া ছিল ২০০ টাকা, এখন নেওয়া হচ্ছে ২৫০ টাকা, আর ২৫০ টাকার স্থলে ৩০০ টাকা, ৩০০ টাকার স্থলে নেওয়া হচ্ছে ৩৫০ টাকা। অস্থায়ী কিছু কাউন্টারে নেওয়া হচ্ছে দ্বিগুণ ভাড়া। ভাড়াচালিত প্রাইভেট কার ও মাইক্রোবাসের ভাড়া জনপ্রতি নেওয়া হচ্ছে ৬০০ থেকে ৭০০ টাকা করে। আগে এই ভাড়া ছিল জনপ্রতি ৩০০ থেকে ৪০০ টাকা।

একাধিক বাস কাউন্টারের কর্মীরা প্রথম আলোকে জানান, বাস ভর্তি করে ঢাকা যায় আর আসে খালি। এ জন্য বেশি ভাড়া নেওয়া হচ্ছে।

বাসের কাউন্টারগুলোতে যাত্রীদের বেশি ভিড় থাকায় প্রচণ্ড গরমে শিশু ও নারীরা দুর্ভোগে পড়েছেন। গরম থেকে বাঁচতে কেউ কিনছেন হাত পাখা। বাধ্য হয়ে কেউ কেউ পান করছেন ফুটপাতের ঠান্ডা শরবত। শিশুদেরকে নিয়ে মা-বাবারা পড়েছেন বিপাকে।

বিশ্বরোড মোড়ে বাসের অনেক কাউন্টার থাকলেও কোনো যাত্রী ছাউনি নেই। এখানে কোনো গাছপালাও নেই। ফলে ঈদের ছুটি শেষে কর্মস্থলে যাওয়ার জন্য এখানে আসা হাজারো মানুষ রোদ-বৃষ্টিতে ভোগান্তি পোহান।
