রাজশাহীতে বিনম্র শ্রদ্ধায় মুক্তিযুদ্ধের সংগঠক ও জাতীয় নেতার অন্যতম শহীদ এ এইচ এম কামারুজ্জামানের ১০১তম জন্মবার্ষিকী উদ্‌যাপন করা হয়েছে।

আজ বুধবার বেলা ১১টার দিকে নগরের কাদিরগঞ্জে কামারুজ্জামানের সমাধিতে ফুল দিয়ে শ্রদ্ধা জানান তাঁর ছেলে, আওয়ামী লীগের সভাপতিমণ্ডলীর সদস্য ও রাজশাহী সিটির মেয়র এ এইচ এম খায়রুজ্জামান লিটন। এরপর সেখানে আওয়ামী লীগের জেলা, নগর, উপজেলা ও সহযোগী সংগঠনের নেতা-কর্মীরা ফুল দিয়ে শ্রদ্ধা জানান।

শ্রদ্ধা নিবেদন শেষে খায়রুজ্জামান লিটন বলেন, জাতির পিতা বঙ্গবন্ধু শেখ মুজিবুর রহমানের ঘনিষ্ঠ সহচর শহীদ এ এইচ এম কামারুজ্জামান বিভিন্ন গুরুত্বপূর্ণ দায়িত্ব পালন করেছেন। মুজিবনগর সরকারের স্বরাষ্ট্র, কৃষি এবং ত্রাণ ও পুনর্বাসন মন্ত্রণালয়ের দায়িত্বে ছিলেন তিনি। বঙ্গবন্ধুর নির্দেশে ১৯৭৪ সালের ১৮ জানুয়ারি তিনি মন্ত্রিপরিষদ থেকে পদত্যাগ করেন। এ সময় তিনি বাংলাদেশ আওয়ামী লীগের সভাপতি নির্বাচিত হন। ১৯৭১ সালে বঙ্গবন্ধুর নির্দেশে শহীদ কামারুজ্জামানসহ জাতীয় চার নেতা মহান মুক্তিযুদ্ধ পরিচালনায় নেতৃত্ব দেন।
