এরপর হাইয়েস গাড়িটি জামশা বাজারে গিয়ে যানজটে পড়লে স্থানীয় লোকজন আটক করেন। এরপর সোনা ব্যবসায়ী সুমনসহ তিনজনকে গাড়ি থেকে উদ্ধার করেন এবং তিন ডাকাত সদস্যকে গণপিটুনি দেন স্থানীয় লোকজন। এদিকে সিঙ্গাইরের গোলাইডাঙ্গা বাজারের লোকজন মোটরসাইকেলে থাকা একজনকে আটক করেন স্থানীয় লোকজন। গণপিটুনির শিকার চার ডাকাত সদস্যকে উপজেলা স্বাস্থ্য কমপ্লেক্সে চিকিৎসা দেওয়া হয়।

এ ঘটনায় ওই দিন দিবাগত রাতে ভুক্তভোগী সোনা ব্যবসায়ী সুমন হালদার বাদী হয়ে ছয়জনের নাম উল্লেখসহ অজ্ঞাতনামা আরও দুই থেকে তিনজনকে আসামি করে থানায় মামলা করেন। মামলায় এক সেনাসদস্যকে আসামি করা হয়। তিনি র‌্যাব-১–এ কর্মরত ছিলেন। সেনাসদস্য হওয়ায় আসামিকে সেনাবাহিনীর কাছে হস্তান্তর করা হয়। সামরিক আদালতে তাঁর বিচার হবে বলে জানান সিঙ্গাইর থানার ভারপ্রাপ্ত কর্মকর্তা (ওসি) জিয়াউল ইসলাম।

মামলার তদন্ত কর্মকর্তা ও সিঙ্গাইর থানার উপপরিদর্শক (এসআই) মনোহর আলী বলেন, গ্রেপ্তার তিন আসামি ফরিদপুরের মধুখালী উপজেলার মেগচামী গ্রামের সম্রাট মৃধা (২৮), নগরকান্দা উপজেলার রাধানগর পূর্বপাড়া গ্রামের মিরাজুল শেখ (২৮) এবং পাবনার আটঘরিয়া উপজেলার পাটেশ্বর গ্রামের এ কে আমিজ উদ্দিন (৫২) আদালতে স্বীকারোক্তিমূলক জবানবন্দি দিয়েছেন। তাঁরা বর্তমানে কারাগারে রয়েছেন।
