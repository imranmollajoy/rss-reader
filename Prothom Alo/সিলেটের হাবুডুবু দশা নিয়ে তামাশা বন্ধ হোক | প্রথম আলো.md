গত তিন সপ্তাহে সিলেট–সুনামগঞ্জ ডুবেছে কম করে হলেও পাঁচবার। সেখানকার মানুষ একবার ঘরে ফিরছে, আবার ঘর ছাড়ছে। মূলত ঘূর্ণিঝড় রিমাল আছড়ে পড়ার পর অবস্থা বেশি সঙিন হয়ে ওঠে। তিন জোয়ারি আর ধীরগতির রিমাল যে আসামের মেঘালয়ে গিয়ে আরও বৃষ্টি ঝরাবে আর সিলেট তলাবে, তা স্পষ্টই বোঝা গিয়েছিল।

আমাদের আবহাওয়ার ‘ধরি মাছ না ছুঁই পানি’–জাতীয় বার্তাগুলোয় সে সতর্কতার কথা ছিল না। উপকূলের ঝড় উপকূলে যে শেষ হয় না, সেটা রোল মডেলের দেশ বাংলাদেশে কেন কারও মাথায় আসে না, সেটাই হলোই বিস্ময়! বানের এই আগাম তথ্যটা পেলে মানুষ অন্তত মানসিকভাবে প্রস্তুত থাকতে পারত। ডিজিটালের যুগে কমপক্ষে চার্জার আর গ্যাস সিলিন্ডারের একটা ব্যবস্থা করে রাখতে পারত।

দুর্যোগ ব্যবস্থাপনার কাগুজে কমিটিগুলো অন্তত বলতে পারত না, ‘আমরা জানতাম না তাই আশ্রয়কেন্দ্রের কোনো প্রস্তুতি আমাদের ছিল না।’

আগাম খবর পেলে সিলেটের বিশ্বনাথ উপজেলার বন্যাকবলিত নিরুপায় মানুষদের ফাঁকা উপজেলা স্বাস্থ্য কমপ্লেক্সে আশ্রয়ের জন্য ছুটতে হতো না। কিন্তু সেখানে উপজেলা স্বাস্থ্য কর্মকর্তার বিরুদ্ধে পানি, বিদ্যুৎ, বাথরুমের লাইন বন্ধ করে দেওয়ার অভিযোগ ওঠে। অসহায় বন্যার্তরা পরে একটি বিদ্যালয়ে আশ্রয় নেন। উপজেলা স্বাস্থ্য কর্মকর্তা কিন্তু আমাদের স্ট্যান্ডিং অর্ডার অনুযায়ী উপজেলা দুর্যোগ ব্যবস্থাপনা কমিটির একজন সদস্য।
