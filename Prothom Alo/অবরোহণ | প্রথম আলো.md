এই দুপুরে অফিসে বসে আমি আসন্ন সন্ধ্যা দেখি, রাত দেখি। খুব বেশি উথালপাতাল আর হবে না জীবনে। যা হবে, তা জেনে গেছি।

রাত নামবে। সবাই ফিরবে যার যার দুনিয়ায়। আমার অস্থিরতা টলমল করবে চোখের পাতায়, কিন্তু ঝরে যাবে না। আমি ভাবব রুম্মানা জান্নাতকে—

‘টিপ টিপ পানি আর তোমার ফেরার পথে আমার সমস্ত আয়ু তাকিয়ে আছে। কখনো প্রেম এমন বেরহম কাটে, মনে হয় এই অবলা সন্ধ্যায় মরে গিয়ে দেখি কেমন বেদনা তুমি পাও!’ মিস করি সিনট্যাক্সের বাইরে তোমাকে… সিনট্যাক্স, আগে কেন মনে লাগেনি শব্দটা? আমার সমস্ত প্রেম, সমস্ত না থাকা, সিনট্যাক্সের বাইরেই রইল চিরকাল। মানুষ বদলায়, কান্না থেকে যায়। ত্রিসতেসে দুরেরা তুজোরস… দ্য স্যাডনেস উইল লাস্ট ফরএভার… প্রেম কত সাময়িক, আর ভুলে যাওয়া অসীম… বঁজুর ত্রিসতেসে… জীবনানন্দ মনে আসবেন আমার—

‘একদিন যারে আমি চাহিয়াছি—

দূরের পায়ের শব্দ যার একদিন জাগাত পিপাসা,

তারে আমি ভুলে যাব—ভুলে যাব 

জাগিবার ভাষা!

ঘুমাবার আগে আমি হয়তো ভাবিব একা

একবার কবেকার কথা!

কিন্তু এই পৃথিবীর অসাড়তা—আমারেও 

করিবে অসাড়,

একদিন যারে আমি চাহিয়াছি ফিরে তারে 

চাহিব না আর!’

মৃত্যুর মতো অপেক্ষাহীন একটা ঘুম ঘুমাতে হবে, ভাবব আমি। অস্থিরতা থেকে অবসাদ বেশি সহনীয়।
