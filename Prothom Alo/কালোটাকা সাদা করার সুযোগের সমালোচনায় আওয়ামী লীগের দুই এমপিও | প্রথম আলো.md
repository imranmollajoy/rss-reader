কালোটাকা সাদা করার সুযোগ রাখার পক্ষে বক্তব্য দিয়েছেন গৃহায়ণ ও গণপূর্তমন্ত্রী র আ ম উবায়দুল মোকতাদির চৌধুরী। তিনি বলেন, বাস্তবতা হচ্ছে কালোটাকা বাজারে আছে। এ টাকা কীভাবে ব্যবহার করা হবে, সে উপায় কেউ বাতলে দেয় না, সমালোচনা করে।

মোকতাদির চৌধুরী বলেন, বিএনপির মহাসচিব মির্জা ফখরুল ইসলাম আলমগীর কালোটাকা সাদা করার সুযোগ রাখার সমালোচনা করেছেন। তাঁর মতে, এতে নাকি দেশের অর্থনীতি ধ্বংস হয়ে যাবে। কিন্তু তিনি (ফখরুল) বলেন না, তাঁর নেত্রী খালেদা জিয়া মাত্র ৫ শতাংশ কর দিয়ে ১ কোটি ৩৩ লাখ ১৪ হাজার ৭১০ টাকা সাদা করেছেন। এটা তাঁদের মনে থাকে না।

বাজেট আলোচনায় অংশ নিয়ে অর্থ প্রতিমন্ত্রী ওয়াসিকা আয়শা খান বলেন, সর্বজনীন পেনশন–ব্যবস্থা একটি যুগান্তকারী জনকল্যাণমুখী পদক্ষেপ, যা সব নাগরিকের অবসরকালীন আর্থিক মুক্তির সনদ হিসেবে বিবেচিত হবে। এই ব্যবস্থার বিস্তারিত সংসদে তুলে ধরেন তিনি।
