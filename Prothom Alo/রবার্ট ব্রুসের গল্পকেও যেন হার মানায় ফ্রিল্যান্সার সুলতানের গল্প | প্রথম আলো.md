আবার ত্রাণকর্তা হিসেবে এগিয়ে এলেন সাব্বির। নিজের অফিসে বলে আবার শিক্ষানবিশির ব্যবস্থা করে দিলেন। এবার শিক্ষানবিশির মেয়াদ সম্পূর্ণ করতে পারলেন। মাসিক চার হাজার টাকা বেতনে চাকরি হয়ে গেল সুলতানের। চাকরিতে যোগ দেওয়ার মাসখানেক পর ঈদুল আজহা চলে এল। কিন্তু ঈদের আগে বেতন-বোনাস পেলেন না সুলতান। মনে কষ্ট নিয়ে ছেড়ে দেন সেই চাকরি।

হতাশা পেয়ে বসে সুলতানকে। আত্মবিশ্বাসের একরত্তিও বাকি রইল না আর। দেশে কিছু হচ্ছে না দেখে বিদেশে যাওয়ার চিন্তা করলেন। সিঙ্গাপুরে যাওয়ার জন্য একটি প্রশিক্ষণকেন্দ্রে ৯ মাস প্রশিক্ষণ নিলেন। সেই চেষ্টাটিও বৃথা গেল।

২০০৯ সালের প্রথম দিকে সাব্বিরের পরিকল্পনায় তৈরি হয় থ্রিডি ড্রয়িংয়ের স্টুডিও। যেখানে স্থাপত্য নকশা তৈরি ও রেন্ডার করার কাজ হতো। এই স্টুডিওতেই থ্রিডি রেন্ডারিংয়ের কাজ করা শুরু করলেন।

নতুন কর্মজীবন সাবলীলভাবেই চলতে থাকল। এরই মধ্যে ২০১০ সালে বিয়ে করলেন সুলতান। তবে সামান্য বেতনে স্ত্রীকে নিয়ে ঢাকায় সংসার চালানো কি অতই সহজ? অভাব কাটছিল না। বেতন যা বাড়ছিল, তার সঙ্গে পাল্লা দিয়ে বাড়ছিল জীবনযাপনের ব্যয়। সুলতান অতিরিক্ত আয় করার প্রয়োজন অনুভব করলেন। কিন্তু বাড়তি কাজের জন্য একটি কম্পিউটার লাগবে। মায়ের শরণাপন্ন হলেন। মেজ ভাইয়ের কাছ থেকে ৩০ হাজার টাকা জোগাড় করে দিলেন মা।

অবশেষে ধারদেনা করে একটি ইনটেল কোর আই থ্রি প্রসেসরের একটি কম্পিউটার কিনে ফেলেন সুলতান। অফিসের কাজের পর শুরু করেন বাইরের কাজ। অফিস শেষে রাত ১০টায় বাড়ি ফিরে রাতের খাবার খেয়ে আবার কাজে বসে পড়েন। রাত দুইটা-তিনটা পর্যন্ত কাজ করে পরদিন সকাল ১০টায় আবার অফিসে যেতেন। এই ছিল রুটিন। অভাব দূর হলো এবার।

এবার বাস্তবতার সবচেয়ে ভয়ংকর রূপটা দেখতে হয় সুলতানকে। শুধু অর্থের অভাবে নিজের প্রথম ছেলেসন্তানটি জন্মের পরপর মারা গেল। সেদিন জীবনে অর্থের গুরুত্ব হাড়ে হাড়ে বুঝতে পারেন সুলতান। শুরু করেন দিনরাত অমানুষিক পরিশ্রম। টাকা উপার্জন করতেই হবে। কিন্তু বিপর্যয় কি আর তাঁকে ছাড়বে? ২০১৫ সালের মার্চ মাসে সাব্বিরের অফিস বন্ধ হয়ে যায়।
