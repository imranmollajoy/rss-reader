মন্ত্রণালয় সূত্রে জানা গেছে, বাণিজ্য, বিনিয়োগ, অবকাঠামো উন্নয়ন, সংযুক্তি, কৃষি, ভারত-প্রশান্ত মহাসাগরীয় কৌশল (আইপিএস), প্রতিরক্ষা, সামুদ্রিক নিরাপত্তার বিষয়গুলো আলোচনায় আসতে পারে। আঞ্চলিক প্রেক্ষাপটে মিয়ানমারের অবনতিশীল পরিস্থিতির প্রেক্ষাপটে রোহিঙ্গা সংকট ও নিরাপত্তার বিষয়টি আসবে আলোচনায়।

বাংলাদেশের পক্ষে পররাষ্ট্রসচিব মাসুদ বিন মোমেন ও জাপানের পররাষ্ট্র মন্ত্রণালয়ের জ্যেষ্ঠ উপমন্ত্রী ওনো কাইছি তাঁর দেশের নেতৃত্ব দেবেন।

কূটনৈতিক সূত্রে জানা গেছে, কয়েক বছর ধরেই বাংলাদেশে সমরাস্ত্র বিক্রির আগ্রহ প্রকাশ করছে জাপানের সামরিক সরঞ্জাম নির্মাতা প্রতিষ্ঠানগুলো। এরই মধ্যে জাপানের একাধিক সামরিক সরঞ্জাম নির্মাতা প্রতিষ্ঠানের প্রতিনিধিদল বাংলাদেশ ঘুরে গেছে।
