সিলেট বিভাগের বন্যায় আক্রান্ত এলাকার উজান আর ভাটি দুই জায়গাতেই দ্রুত বনভূমি উজাড় হচ্ছে। গভীর নদ-নদী অনেকখানিই ভরাট হয়ে গেছে। যে কারণে বৃষ্টির পানি ধরে রাখতে পারছে না। প্রাকৃতিক পানির আধারগুলো ভরাট হয়ে সেখানে বসতি এলাকা ও শহর গড়ে উঠছে। ফলে বৃষ্টির পানি দ্রুত উজান থেকে নেমে এসে সিলেট শহর ভাসিয়ে দিচ্ছে।

সিলেট অঞ্চলের বন্যার প্রবণতা বেড়ে যাওয়ার কারণ অনুসন্ধানে করা তিনটি গবেষণায় এই একই চিত্র পাওয়া গেছে।

বাংলাদেশ পরিবেশ আন্দোলনের (বাপা) সহসভাপতি স্থপতি ইকবাল হাবিব প্রথম আলোকে বলেন, সিলেট শহরে বন্যার কারণ ও ফলাফল নিয়ে তাঁরা দেড় মাস ধরে গবেষণা করছেন। তাতে প্রাথমিকভাবে মনে হয়েছে, শহরের নতুন আবাসিক এলাকার প্রায় ১৫ কিলোমিটার নদীতীরবর্তী এলাকায় জলাভূমি ভরাট করে গড়ে উঠেছে। আর হাওরের পানি নামার জায়গাগুলো সংকুচিত হচ্ছে। যে কারণে বন্যার পানি সিলেট-সুনামগঞ্জ ছাড়িয়ে আরও বিস্তীর্ণ এলাকায় ছড়িয়ে পড়েছে। আর কিশোরগঞ্জে হাওরের মাঝবরাবর তৈরি করা প্রায় ৩০ কিলোমিটার সড়কের (অলওয়েদার রোড) কারণে পানি নামতে পারছে না। বন্যার সময়কাল দীর্ঘ হচ্ছে।
