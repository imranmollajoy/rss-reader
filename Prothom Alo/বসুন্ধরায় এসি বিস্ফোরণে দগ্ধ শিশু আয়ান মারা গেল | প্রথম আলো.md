আয়ানের মা রক্সি আক্তার (২০) কক্সবাজারের মহেশখালীর বাসিন্দা। তাঁর চিকিৎসা করাতেই তাঁরা ঢাকায় আসেন। রক্সির স্বামী সিরাজুল মোস্তফা দুবাইপ্রবাসী। ৬ জুন বসুন্ধরায় একটি হাসপাতালে রক্সির মস্তিষ্কে টিউমারের অস্ত্রোপচার হয়। গত সোমবার ১০ জুন রক্সি ছেলে, বাবা আবদুল মান্নান (৫০) ও বোন ফুতু আক্তারকে (১৮) নিয়ে বসুন্ধরা আবাসিক এলাকায় একটি ভাড়া বাসায় সাবলেট হিসেবে ওঠেন। সেদিন সন্ধ্যায়ই এ দুর্ঘটনা ঘটে।

রক্সির দেবর আহামেদ মোস্তফা গতকাল মঙ্গলবার জানান, সোমবার সন্ধ্যায় বিদ্যুৎ চলে যায়। কক্ষে এসি চালানো ছিল। বিদ্যুৎ চলে এলে হঠাৎ এসিতে বিস্ফোরণ ঘটে। পরে আশপাশের লোকজন তাঁদের উদ্ধার করেন। তাঁদের প্রথমে বসুন্ধরা আবাসিক এলাকার হাসপাতালে নেওয়া হয়। সেখানে প্রাথমিক চিকিৎসা দিয়ে রাতে তাঁদের শেখ হাসিনা জাতীয় বার্ন ও প্লাস্টিক সার্জারি ইনস্টিটিউটে ভর্তি করা হয়।
