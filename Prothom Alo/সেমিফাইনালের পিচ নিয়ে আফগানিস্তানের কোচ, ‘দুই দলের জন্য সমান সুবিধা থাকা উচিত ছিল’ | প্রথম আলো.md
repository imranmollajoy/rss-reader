টসে জিতে ব্যাটিংয়ে নেমে দক্ষিণ আফ্রিকার দুই ফাস্ট বোলার কাগিসো রাবাদা ও মার্কো ইয়ানসেনের তোপে পাওয়ার প্লের ৬ ওভারে মাত্র ২৮ রানে ৫ উইকেট হারায় আফগানিস্তান। পাওয়ার প্লের পর আক্রমণে এসে আরেক ফাস্ট বোলার আনরিখ নর্কিয়া নেন ২ উইকেট। আর বাঁহাতি লেগ স্পিনার তাব্রেইজ শামসি ৩ উইকেট নিয়ে আফগানিস্তানের ইনিংস পরিণত করেন ধ্বংসযজ্ঞে।

ম্যাচ শেষে ট্রট বলেছেন, ‘আমি নিজেকে সমস্যায় ফেলতে চাই না। আবার এটাও বলতে চাই না যে আঙুর ফল টক। কিন্তু বিশ্বকাপের সেমিফাইনালের মতো একটি ম্যাচে আপনি এমন পিচ চাইবেন না। পরিষ্কারভাবেই (পিচে) দুই দলের জন্য সমান সুবিধা থাকা উচিত ছিল।’

ট্রট এখানেই থামেননি। তিনি এরপর বলেছেন, ‘আমি এটা বলছি না যে কোনো স্পিন আর সিম মুভমেন্ট ছাড়া পিচ সম্পূর্ণ ফ্ল্যাট হওয়া উচিত। কিন্তু এমন হওয়া উচিত নয় যে ব্যাটাররা ভয় পাবে এবং সামনে না এগিয়ে বল মাথার ওপর দিয়ে চলে যেতে দেবে...টি–টোয়েন্টি ক্রিকেট রান তোলা আর উইকেট নেওয়ার মতো আক্রমণাত্মক (একটি সংস্করণ)। এটা টিকে থাকার লড়াই করার বিষয় নয়।’
