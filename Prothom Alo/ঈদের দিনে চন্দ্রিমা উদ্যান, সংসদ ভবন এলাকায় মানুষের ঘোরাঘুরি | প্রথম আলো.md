সরেজমিনে দেখা যায়, চন্দ্রিমা উদ্যান ও সংসদ ভবন এলাকায় বহু মানুষের সমাগম। শিশুরা বাবা-মায়ের সঙ্গে ঘুরছে। অনেক তরুণ-তরুণী বসে গল্প করছেন। আবার দল বেঁধে ছেলে-মেয়েরাও ঘুরতে এসেছে। মানুষের এই সমাগমে পাঁপড়, বাদাম, ফল, আইসক্রিমসহ নানা ধরনের ভ্রাম্যমাণ খাবারের দোকানও জমজমাট। বসেছে বেলুন, খেলনা, পুতুলের দোকানও।

স্ত্রী ও মেয়েকে নিয়ে চন্দ্রিমা উদ্যানে ঘুরতে এসেছেন মেহেদী হাসান৷ তিনি পেশায় ফ্রিল্যান্সার। এবার ঈদে গ্রামের বাড়ি বরিশালে যাননি তিনি। মেহেদী হাসান প্রথম আলোকে বলেন, ‘সারা দিন বাসায় ছিলাম। ঈদের দিন, তাই স্ত্রী ও মেয়েকে নিয়ে ঘুরতে এলাম।’
