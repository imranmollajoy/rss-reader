ছাত্রদলের সদ্যঘোষিত ২৫৭ সদস্যের ‘আংশিক পূর্ণাঙ্গ’ কমিটিতে জ্যেষ্ঠ সহসভাপতি হয়েছেন আবু আফসান মোহাম্মদ ইয়াহইয়া। জ্যেষ্ঠ যুগ্ম সাধারণ সম্পাদক করা হয়েছে শ্যামল মালুমকে। ১ নম্বর সহসাধারণ সম্পাদক হয়েছেন শফিকুল ইসলাম। সাংগঠনিক সম্পাদক হয়েছেন মো. আমানুল্লাহ আমান।

দপ্তর সম্পাদক করা হয়েছে জাহাঙ্গীর আলমকে। কমিটিতে ৪০ জনকে সহসভাপতি, ১১০ জনকে যুগ্ম সাধারণ সম্পাদক, ৫৪ জনকে সহসাধারণ সম্পাদক এবং সহসাংগঠনিক সম্পাদক করা হয়েছে ৩০ জনকে।

জানতে চাইলে ছাত্রদলের সাধারণ সম্পাদক নাছির উদ্দীন আজ বিকেলে প্রথম আলোকে বলেন, আপাতত ২৫৭ সদস্যের আংশিক পূর্ণাঙ্গ কমিটি ঘোষণা করা হয়েছে। কিছু পদ এখনো ফাঁকা আছে।

শিগগিরই এসব পদে পদায়ন করা হবে। এ কারণে একে আংশিক পূর্ণাঙ্গ কমিটি বলা হচ্ছে। কেন্দ্রীয় কমিটির সম্পাদকীয় পদ, সহসম্পাদক ও সদস্যপদে আরও কিছু নেতা-কর্মী স্থান পাবেন। দীর্ঘদিন প্রতিকূল আবহে রাজনৈতিক কর্মকাণ্ড চালাতে হচ্ছে। এর ফলে বাস্তব কারণেই এটি করতে হচ্ছে। ধাপে ধাপে কেন্দ্রীয় কমিটির আকার ছোট করা হবে।
