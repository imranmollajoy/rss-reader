রুহিন হোসেন আরও বলেন, মাঝেমধ্যে টোটকা ওষুধ দিয়ে এদের বিরুদ্ধে ব্যবস্থা গ্রহণ করা হচ্ছে বলে দেখানো হয়। কিন্তু লুটপাটের পথ বন্ধ না করতে পারলে লুটপাটকারী ও লুটপাটের ধারা বন্ধ করা যাবে না। লুটপাটকারী ও টাকা পাচারকারীদের বিশেষ ট্রাইব্যুনালে বিচারের দাবি জানান তিনি।

ঋণখেলাপিদের তালিকা প্রকাশ এবং কাদের সুপারিশে এসব ঋণ অনুমোদিত হয়েছিল, তার শ্বেতপত্র প্রকাশের দাবি জানান সিপিবির সাধারণ সম্পাদক। তিনি বলেন, ‘কোথায় লুটপাট–দুর্নীতি নেই, সেটা সুনির্দিষ্টভাবে বর্তমান সরকারের কাছে জানতে চাই। পাশাপাশি পাঁচ লাখ কোটি টাকা খেলাপি ঋণ আদায়, লুটপাটকারীদের বিরুদ্ধে কঠোর অবস্থান গ্রহণ, তাদের সম্পত্তি বাজেয়াপ্ত করা এবং কালক্ষেপণ না করে তাদের জেলে পাঠানোর দাবি জানাচ্ছি।’
