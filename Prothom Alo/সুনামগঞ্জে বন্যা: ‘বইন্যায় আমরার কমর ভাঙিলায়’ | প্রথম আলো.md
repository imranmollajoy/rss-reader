ষাটোর্ধ্ব শামসুদ্দিন একটি ছোট নৌকা নিয়ে বাড়ির দিকে যাচ্ছিলেন। সঙ্গে সহধর্মিণী রাবিয়া বেগম। এই দম্পতি জানালেন, ঘরে পানি প্রবেশ করার পর সবাইকে নিয়ে গ্রামের একটি নির্মাণাধীন ভবনে উঠেছেন। আরও কয়েকটি পরিবার আছে সেখানে। পানি কিছুটা কমায় ঘরের অবস্থা দেখতে এসেছেন তাঁরা।

রাবিয়া বেগম আক্ষেপের স্বরে বললেন, ‘পাঁচ দিন ধইরা একটা বিল্ডিংয়ে আছি, কিলা আছি কেউ খোঁজ নিছে না। কোনো সাহাইয্য পাইলাম না। কষ্টের কথা কারে কইতাম।’  
এবারের বন্যায় সুনামগঞ্জে ভোগান্তিতে পড়েছেন জেলার কয়েক লাখ বাসিন্দা। জেলা প্রশাসনের হিসাব মতে, বন্যায় প্লাবিত হয়েছে অন্তত ১ হাজার ১৮টি গ্রাম। এতে পানিবন্দী হয়ে পড়েছেন প্রায় আট লাখ মানুষ।

দুদিন সুনামগঞ্জে ও ভারতের চেরাপুঞ্জিতে বৃষ্টি কম হওয়ায় সুরমা নদীর পানি কমতে শুরু করেছে। তবে পানি নামছে ধীরে। এক দিকে পানি কমতে শুরু করেছে। অন্যদিকে মানুষের দুর্ভোগ আরও বাড়ছে।
