ভারতের পররাষ্ট্র মন্ত্রণালয়ের এক সূত্র এ প্রসঙ্গে জানায়, গত দুই দশকে দুই দেশের মধ্যে প্রতিটি দ্বিপক্ষীয় আলোচনাই যথেষ্ট ফলদায়ী ও ইতিবাচক। দুই দেশই তা থেকে প্রভূত উপকৃত হয়েছে। উপকৃত হয়েছে দুই দেশের অর্থনীতি ও বাণিজ্য। দৃঢ় হয়েছে পারস্পরিক বোঝাপড়া, মানুষের সঙ্গে মানুষের সম্পর্ক ও হৃদ্যতা। এই সফরও তেমনই ইতিবাচক ও ফলপ্রসূ হবে কারণ, সম্পর্কের আধার পারস্পরিক শ্রদ্ধা ও বিশ্বাস।

সফররত প্রধানমন্ত্রী শেখ হাসিনাকে আগামীকাল সকালে রাষ্ট্রপতি ভবনে গার্ড অব অনার দেওয়া হবে। ভারতের প্রধানমন্ত্রী নরেন্দ্র মোদি শেখ হাসিনাকে আনুষ্ঠানিক অভ্যর্থনা জানাবেন। এই আনুষ্ঠানিকতার পর শেখ হাসিনা যাবেন রাজঘাটে, জাতির জনক মহাত্মা গান্ধীর সমাধিস্থলে শ্রদ্ধা জানাবেন।
