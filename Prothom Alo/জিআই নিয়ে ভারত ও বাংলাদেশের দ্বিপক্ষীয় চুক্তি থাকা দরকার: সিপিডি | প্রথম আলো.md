সিপিডির সম্মাননীয় ফেলো দেবপ্রিয় ভট্টাচার্য সম্মেলনে মূল প্রতিবেদন উপস্থাপন করেন। তিনি বলেন, বাগেরহাটের জেলা প্রশাসক ২০১৭ সালে সুন্দরবনের মধুকে ভৌগোলিক নির্দেশক পণ্য করার জন্য ঢাকায় আবেদন পাঠান; কিন্তু এই সাত বছরে তার কোনো অগ্রগতি হয়নি। এখন ভারত তা করে ফেলেছে।

এই অর্থনীতিবিদ বলেন, টাঙ্গাইল শাড়ির পর এবার সুন্দরবনের মধু ভারতের জিআই পণ্য হিসেবে চিহ্নিত হয়েছে। তবে এখানেই শেষ নয়, ভবিষ্যতে এমন আরও অনেক পণ্যের জিআই নিয়ে বাংলাদেশ ও ভারতের মধ্যে বিবাদ হবে। এই পরিস্থিতিতে অভিন্ন আইনি কাঠামোতে যাওয়ার পরামর্শ দিয়ে তিনি বলেন, বিদ্যমান পদ্ধতিতে পূর্ণাঙ্গ সুরক্ষা পাওয়া যাবে না। যেমন বাসমতি চালের ক্ষেত্রে দেখা গেছে, বাংলাদেশ, ভারত, পাকিস্তান সবারই বাসমতি চালের জিআই আছে।

দেবপ্রিয় ভট্টাচার্য বলেন, এই বাস্তবতায় বাংলাদেশকে পণ্যের পূর্ণাঙ্গ ও পর্যাপ্ত তালিকা তৈরিতে প্রয়োজনে সমীক্ষা করতে হবে। বিশ্বের অন্যান্য অঞ্চলেও এ রকম বিবাদ হচ্ছে। চেক রিপাবলিক ও স্লোভাকিয়ার মধ্যে একটি অ্যালকোহল পণ্য নিয়ে বিবাদ ছিল। এরপর ইউরোপীয় আইনের অধীনে এর সমাধান হয়।
