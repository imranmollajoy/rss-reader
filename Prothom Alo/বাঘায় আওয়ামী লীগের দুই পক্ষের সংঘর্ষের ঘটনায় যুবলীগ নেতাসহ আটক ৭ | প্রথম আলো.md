এই পক্ষ স্থানীয় সংসদ সদস্যের মৌখিকভাবে গঠিত কমিটিকে অবৈধ আখ্যা দিয়ে তা বাতিলের দাবি জানিয়ে আসছিল। এতে নেতৃত্ব দিয়ে আসছিলেন বাঘা পৌরসভার মেয়র আক্কাছ আলী, উপজেলা পরিষদের চেয়ারম্যান মো. লায়েব উদ্দিন (লাভলু), পাকুড়িয়া ইউনিয়ন চেয়ারম্যান মেরাজুল ইসলাম প্রমুখ। এই পক্ষ গত নির্বাচনে জেলা আওয়ামী লীগের সদস্য বীর মুক্তিযোদ্ধা মো. রাহেনুল হকের হয়ে কাজ করেছেন। নির্বাচনে তিনি পরাজিত হন।

প্রত্যক্ষদর্শীরা বলেন, গতকাল পৌনে এক ঘণ্টার মতো দুই পক্ষের মধ্যে ইটপাটকেল ছোড়াছুড়ির ঘটনা ঘটে। সংঘর্ষ চলাকালে একাধিক ককটেল বিস্ফোরণের ঘটনা ঘটে। দুই পক্ষের মধ্যে ইটপাটকেল বোঝাই বাজার ব্যাগ, চাপাতি, পাইপ, চায়নিজ কুড়াল দেখা গেছে। দুই পক্ষের অনেকের মাথায় হেলমেটও ছিল। পুলিশ পরিস্থিতি নিয়ন্ত্রণে কাঁদানে গ্যাসের শেল ও রাবার বুলেট ছুড়েছে। লাঠিপেটা করেছে।
