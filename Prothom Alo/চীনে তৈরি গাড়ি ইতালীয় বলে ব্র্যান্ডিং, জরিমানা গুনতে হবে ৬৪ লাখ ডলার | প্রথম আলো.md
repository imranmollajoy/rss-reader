আসলে গাড়িগুলো তৈরি হয়েছে চীনে। তবে বিক্রি বাড়াতে সেগুলো নিজেদের দেশে তৈরি বলে ব্র্যান্ডিং করে ইতালির একটি গাড়ি কোম্পানি। এমন অভিযোগে ওই কোম্পানিকে ৬৪ লাখ মার্কিন ডলার জরিমানা করেছে ইতালির সরকার। খবর বিবিসির।

দক্ষিণ ইতালিভিত্তিক ডিআর অটোমোবাইলসের বিরুদ্ধে এই অভিযোগ তুলেছে ইতালির প্রতিযোগিতা নিয়ন্ত্রক সংস্থা। তারা বলছে, এই কোম্পানির ডিআর ও ইভিও ব্র্যান্ডের গাড়িগুলোকে ইতালিতে উৎপাদিত বলে গ্রাহকদের বিভ্রান্ত করা হচ্ছে। যদিও সেগুলোর বেশির ভাগই চীনে তৈরি হয়েছিল।

চীনা গাড়ি নির্মাতা প্রতিষ্ঠান চেরি, বিএআইসি ও জেএসির উত্পাদিত যন্ত্রাংশ দিয়ে এসব কম দামের গাড়ি তৈরি করা হয়েছে। ইতালিতে শুধু ছোটখাটো সংযোজন ও ফিনিশিংয়ের কাজ করা হয়েছে, এমনটাই বলেছে প্রতিযোগিতা নিয়ন্ত্রক সংস্থা।
