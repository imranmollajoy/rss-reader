কৃত্রিম বুদ্ধিমত্তায় যে উচ্চক্ষমতাসম্পন্ন প্রসেসর দরকার, সেই প্রসেসরের মূল উৎস এনভিডিয়া। ফলে চলতি বছর এনভিডিয়ার শেয়ারের দাম প্রায় তিন গুণ হয়েছে। অথচ চলতি বছর মাইক্রোসফটের শেয়ারের দাম বেড়েছে মাত্র ১০ শতাংশের মতো।

মাইক্রোসফট, মেটা ও অ্যালফাবেটের মতো মহিরুহ প্রযুক্তি কোম্পানিগুলো এআইভিত্তিক কম্পিউটিং সক্ষমতা বৃদ্ধির চেষ্টা করছে; এই কোম্পানিগুলো এআইভিত্তিক সেবা ও পণ্য নিয়ে আসছে। এসব ক্ষেত্রেই ব্যবহৃত হচ্ছে এনভিডিয়ার প্রসেসর।

প্রসেসরের জগতে আরও কিছু কোম্পানি আছে। কিন্তু বাজার–বিশ্লেষকেরা বলেন, এনভিডিয়ার প্রসেসরের মান অন্যান্য কোম্পানির চেয়ে ভালো। সে কারণে তারা প্রসেসর সরবরাহ করে কুলিয়ে উঠতে পারছে না। অনেক বিনিয়োগকারী মনে করেন, কৃত্রিম বুদ্ধিমত্তার জগতে যে প্রতিযোগিতা চলছে, তা থেকে সবচেয়ে লাভবান হচ্ছে এনভিডিয়া।

গতকাল এনভিডিয়ার এই শেয়ারের মূল্যবৃদ্ধির কারণে কোম্পানিটির স্টক মূল্য রেকর্ড উচ্চতায় উঠেছে। কোম্পানিটির বাজার মূলধন বেড়েছে ১১০ বিলিয়ন বা ১১ হাজার কোটি ডলার।
