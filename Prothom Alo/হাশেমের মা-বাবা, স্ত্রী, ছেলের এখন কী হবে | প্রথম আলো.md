আজ শনিবার বেলা ১১টায় সরেজমিনে আবুল হাশেমের বাড়িতে গেলে দেখা যায়, স্ত্রী ফারজানা আক্তার, মা হোসনেয়ারা বেগম, খালা বিলকিস বেগম, প্রতিবেশী ফজিলত বেগমসহ কয়েকজন নারী একসঙ্গে বিলাপ করছেন।

এ সময় বিলাপ করতে করতে ফারজানা আক্তার বলেন, ‘স্বামীকে হারিয়ে আমাকে অল্প বয়সে বিধবা হতে হলো। আমাদের আর দেখার কেউ রইল না। এখন আমাদের পরিবারে ভরণপোষণের কী হবে, একমাত্র ছেলের স্কুলের বেতন ও কোচিংয়ে মাসিক খরচ ১ হাজার ৩০০ টাকার প্রয়োজন হয়। এ টাকা কোথা থেকে দেব, আমি জানি না।’  
ফারজানা আরও বলেন, শুক্রবার বেলা ১টা ৫২ মিনিটে তাঁর স্বামীর শেষ কথা হয়। পরে বেলা আড়াইটার দিকে সড়ক দুর্ঘটনায় মারা যাওয়ার খবর পান তিনি। আবুল হাশেম ঢাকা থেকে আসার পথে তাঁদের একমাত্র ছেলের জন্য অনেকগুলো খাতা, পেনসিল ও কাটার এনেছিলেন। এসব এখন কেবলই স্মৃতি হয়ে আছে। প্রতিটি খাতায় রক্তের ছাপ লেগে আছে। ৬ বছর ১০ মাস বয়সী ছেলে এখনো বুঝতে পারেনি তার বাবা বেঁচে আছেন, না মারা গেছেন।
