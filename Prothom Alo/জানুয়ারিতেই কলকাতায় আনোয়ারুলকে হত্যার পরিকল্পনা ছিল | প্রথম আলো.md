মূল খুনি হিসেবে গ্রেপ্তার একসময়ের চরমপন্থী নেতা শিমুল ভূঁইয়া ৫ মে ঢাকার আদালতে জবানবন্দি দিয়েছেন। তাতে তিনি বলেছেন, তাঁর দল পূর্ব বাংলার কমিউনিস্ট পার্টি (এমএল) ১৯৯৮ সালে আনোয়ারুলকে ‘শ্রেণিশত্রু’ আখ্যা দিয়ে হত্যার সিদ্ধান্ত নিয়েছিল। চোরাকারবার ও জোরপূর্বক মানুষের জমি দখলের কারণে এই সিদ্ধান্ত নেওয়া হয়। ২৬ বছর পর তিনি সেটা বাস্তবায়ন করেছেন। তাঁর দাবি, সংসদ সদস্যকে খুন করে ‘হজম’ করতে পারবেন না বিধায় তিনি আক্তারুজ্জামানের সহায়তা নিয়েছেন।

খুনসহ ২৫ মামলার আসামি ও পেশাদার সন্ত্রাসী শিমুল জবানবন্দিতে ‘শ্রেণিশত্রু’ প্রসঙ্গ উল্লেখ করে ঘটনাকে ভিন্ন খাতে নেওয়ার চেষ্টা করছেন বলে মনে করছেন তদন্তসংশ্লিষ্ট ব্যক্তিরা।

এ বিষয়ে ঢাকা মহানগর পুলিশ কমিশনার হাবিবুর রহমান প্রথম আলোকে বলেন, আদালতে দেওয়া জবানবন্দি তদন্তের একটি অংশ। তথ্যগুলো যাচাই-বাছাই করা হবে। তাঁর বক্তব্যের সমর্থনে কী প্রমাণাদি পাওয়া যায়, তা–ও দেখা হবে। এ ছাড়া অন্য যেসব সহ-অপরাধী আছেন, তাঁদের সঙ্গে কথা বললেও অনেক কিছু বোঝা যাবে। তারপর তদন্ত প্রতিবেদন তৈরি করা হবে।
