বেড়া ও সাথিয়া উপজেলা প্রাণিসম্পদ কার্যালয় সূত্রে জানা যায়, দুই উপজেলায় খামারের সংখ্যা প্রায় সাড়ে তিন হাজার। এর মধ্যে সাঁথিয়া উপজেলায় দুই হাজার ও বেড়া উপজেলায় রয়েছে দেড় হাজার। তবে খামারিদের সংগঠন সূত্রে জানা যায়, নিবন্ধিত খামারের বাইরেও অনেকে একটি বা দুটি করে অসংখ্য গরু পালন করে থাকেন।

উপজেলা প্রাণিসম্পদ কার্যালয়ের হিসাব অনুযায়ী, বেড়া উপজেলায় এবার কোরবানির উপযোগী গরুর সংখ্যা ৩৪ হাজার ৫১৫, মহিষ ৬২৩, ছাগল ৪৪ হাজার ৫৪২ এবং ভেড়া ৬ হাজার ৯৫৯। অর্থাৎ সব মিলিয়ে এবার এ উপজেলায় কোরবানির উপযোগী গবাদিপশুর সংখ্যা ৮৬ হাজার ৬৩৯টি। এর মধ্যে উপজেলার চাহিদা মেটানোর পরও ৪১ হাজার ৯৯২টি পশু উদ্বৃত্ত থাকবে। অন্যদিকে সাঁথিয়া উপজেলায় ঈদুল আজহাকে সামনে রেখে এবার পালন করা হয়েছে ১৪ হাজার ৬০৬টি গরু, ৪৬৪টি মহিষ, ৪২ হাজার ৭৬৪টি ছাগল ও ৮ হাজার ৮২টি ভেড়া। অর্থাৎ এ উপজেলায় এবার কোরবানির উপযোগী গবাদিপশুর সংখ্যা মোট ৬৫ হাজার ৯১৬টি। এর মধ্যে এ উপজেলায় ৩২ হাজার ৫০০ পশুর চাহিদা থাকায় উদ্বৃত্ত রয়েছে প্রায় ৩৩ হাজার ৫০০টি পশু।
