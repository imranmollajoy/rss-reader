নড়াইল মাছ চাষে একটি সম্ভাবনাময় জেলা। মাছ চাষের সঙ্গে এখানকার হাজার হাজার মানুষ জড়িত। অথচ নড়াইলে একটিমাত্র মৎস্য প্রজননকেন্দ্র দীর্ঘদিন ধরে বন্ধ থাকার বিষয়টি খুবই হতাশাজনক।

এর আগে সংবাদমাধ্যমে প্রকাশিত খবরে বলা হয়েছে, দেশের ১০৮টি উপজেলায় ছোট-বড় ১৪৩টি সরকারি মৎস্যবীজ উৎপাদন খামার রয়েছে মৎস্য অধিদপ্তরের। এসব খামার আরও আধুনিকায়ন ও বীজ উৎপাদন ৩০ শতাংশ বাড়াতে চলতি বছরের মার্চ মাসে জাতীয় অর্থনৈতিক পরিষদের নির্বাহী কমিটি (একনেক) ৩৭১ কোটি টাকার প্রকল্প অনুমোদন করে। লক্ষণীয় হলো, নতুন প্রকল্প বাস্তবায়নে সরকারের যত উদ্যোগ, যত অর্থের বরাদ্দ দেখা যায়, পরবর্তী অন্যান্য কাজের ক্ষেত্রে তেমন তৎপরতা চোখে পড়ে না।

সাধারণ মানুষের পুষ্টিচাহিদা পূরণ নিশ্চিত করতে রেণু পোনা উৎপাদন স্বাভাবিক রাখতে সংশ্লিষ্ট কর্তৃপক্ষের যথাযথ উদ্যোগ কাম্য। আমলাতান্ত্রিক জটিলতা এড়িয়ে যত দ্রুত সম্ভব এ ক্ষেত্রে কার্যকর পদক্ষেপ নেওয়া হবে, সেটিই আমাদের প্রত্যাশা।
