দূষিত বায়ুর কারণে শিশুরা ফুসফুস ও শ্বাসতন্ত্রের নানা জটিল রোগে আক্রান্ত হয়। যেমন হাঁপানি, ব্রঙ্কিওলাইটিস, দীর্ঘস্থায়ী এমফাইসিমা, ক্রনিক ব্রঙ্কাইটিস, সর্দি-কাশি, নিউমোনিয়া, ফুসফুসের ক্যানসার। এসব সমস্যা ও এগুলোর প্রতিকার সম্পর্কে জেনে নেওয়া যাক:

** **

**শিশু বয়সের হাঁপানি**

বাতাসে থাকা নানা রকম উত্তেজক পদার্থ, যেমন সিগারেটের ধোঁয়া, শ্বাসপ্রশ্বাসতন্ত্রের ক্ষুদ্র বায়ুনালির অভ্যন্তরের দেয়ালে প্রদাহ সৃষ্টি করে, কোষের স্ফীতি ঘটায় ও মাংসপেশি সংকুচিত করে। এতে বায়ুথলি থেকে বাতাস নির্গত হতে পারে না। ফুসফুসে শোঁ শোঁ আওয়াজ হয় এবং শ্বাসকষ্ট দেখা দেয়; যা কখনো কখনো তীব্র হলে প্রাণহানির ঝুঁকি তৈরি করে।

**ব্রঙ্কিওলাইটিস**

এটি শ্বাসপ্রশ্বাসতন্ত্রের অতি সরু শাখা-প্রশাখা ব্রঙ্কিওলসের প্রদাহজনিত অসুখ। সাধারণভাবে নবজাতক ও অল্পবয়সী শিশুর ক্ষেত্রে তীব্র শ্বাসকষ্ট ও বুকে শোঁ শোঁ শব্দের উপসর্গ নিয়ে এটি প্রকাশ পায়। এ রোগ সচরাচর শীতকালে নির্দিষ্ট কিছু ভাইরাসের সংক্রমণে হয়।
