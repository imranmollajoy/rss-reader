উপশহর এলাকার বাসিন্দা আকবর আলী মুঠোফোনে প্রথম আলোকে বলেন, বৃষ্টি হলেই উপশহর এলাকা তলিয়ে যায়। এতে এখানকার বাসিন্দারা এখন নিয়মিত দুর্ভোগে পড়েছেন। দুই সপ্তাহের মধ্যে চারবার এই এলাকায় জলাবদ্ধতা দেখা দিল। এর স্থায়ী সমাধান করা উচিত সিটি করপোরেশন কর্তৃপক্ষকে।

নগরের একাধিক বাসিন্দার মতে, যেহেতু বৃষ্টি হলেই বারবার নগরের বিভিন্ন এলাকা প্লাবিত হচ্ছে। তাই এর স্থায়ী সমাধানে নগরের পাশ দিয়ে প্রবাহিত সুরমা নদী খনন, নগরের ছড়া ও খালগুলো পরিকল্পিতভাবে খনন ও পরিষ্কার-পরিচ্ছন্ন রাখা এবং সুরমা নদীর তীরে স্থায়ী সুরক্ষা বাঁধ নির্মাণ করা প্রয়োজন।

যোগাযোগ করা হলে সিলেট সিটি করপোরেশনের প্রধান প্রকৌশলী নূর আজিজুর রহমান প্রথম আলোকে বলেন, সিলেটে যে পরিমাণ বৃষ্টি হচ্ছে, তাতে প্রচুর পানি গড়াচ্ছে। ফলে জলাবদ্ধতা দেখা দিচ্ছে। বৃষ্টি কমে গেলে পানিও নেমে যাবে। তবে নগর যেন জলাবদ্ধ না হয়, সে জন্য আরও কী করা যায়, সেসব বিষয় নিয়ে ভাবা হচ্ছে।
