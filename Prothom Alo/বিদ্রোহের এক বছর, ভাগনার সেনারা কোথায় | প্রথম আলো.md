যুক্তরাষ্ট্রের জাতীয় নিরাপত্তা পরিষদের দেওয়া হিসাব অনুযায়ী ভাগনারের যখন বাড়বাড়ন্ত, তখন গোষ্ঠীটির প্রায় ৫০ হাজার সেনা ইউক্রেনে যুদ্ধ করছিলেন। বিশেষজ্ঞরা বলছেন, ইউক্রেনে এখন ভাগনার সেনারা এককভাবে যুদ্ধ করছেন না। রাশিয়ার সামরিক ও আধা সামরিক বাহিনীর সঙ্গে তাঁদের একীভূত করা হয়েছে। বিদ্রোহের পর সামরিক বাহিনীতে একীভূত হওয়ার জন্য তাঁদের নির্দেশ দেওয়া হয়েছিল।

ভাগনারের সাবেক এক কমান্ডার সম্প্রতি বিবিসিকে বলেন, ভাগনারের সেনাদের হয় রাশিয়ার প্রতিরক্ষা মন্ত্রণালয়ের হয়ে বিভিন্ন বাহিনীতে যোগদান, নয়তো চলে যাওয়ার নির্দেশ দিয়েছিল ক্রেমলিন।

ব্রিটিশ গোয়েন্দা কর্মকর্তাদের মতে, ভাগনারের পদাতিক বাহিনীর কিছু ইউনিটকে রাশিয়ার ন্যাশনাল গার্ডের সঙ্গে একীভূত করে নেওয়া হয়েছে। ২০১৬ সালে রোসগভারদিয়া নামে যাত্রা শুরু করে এ বাহিনী। রাশিয়ার ন্যাশনাল গার্ড বা রোসগভারদিয়াকে অনেকে পুতিনের ব্যক্তিগত সেনাবাহিনী বলে বর্ণনা করে থাকেন। এই বাহিনী নিয়ন্ত্রণ করেন পুতিনের একসময়কার দেহরক্ষী ভিক্টর জোলোতভ।
