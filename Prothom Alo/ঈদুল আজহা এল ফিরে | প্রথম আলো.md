প্রিয় পাঠক, এ লেখা যখন পড়ছেন, ততক্ষণে অনেকেরই কোরবানি দেওয়া হয়ে গেছে। ধর্মীয় বিধানমতে, যিনি কোরবানি করবেন, তিনি পাবেন এক ভাগ মাংস। বাকি দুই ভাগ আত্মীয়স্বজন ও গরিব-দুঃখীর মধ্যে বিলিয়ে দেবেন। সমাজে ন্যায় ও সাম্য প্রতিষ্ঠার জন্যই এমন বিধান।

পবিত্র ঈদুল আজহা উপলক্ষে দেশবাসীকে শুভেচ্ছা জানিয়েছেন প্রধানমন্ত্রী শেখ হাসিনা। এক ভিডিও বার্তায় ঈদুল আজহার শিক্ষা গ্রহণ করে ত্যাগের মহিমায় উজ্জীবিত হয়ে দেশ ও দেশের মানুষের কল্যাণে কাজ করার জন্য সবার প্রতি আহ্বান জানিয়েছেন তিনি। রাষ্ট্রপতি মো. সাহাবুদ্দিন আহমেদ আজ বঙ্গভবনে সরকারের উচ্চপদস্থ কর্মকর্তা, কূটনীতিক ও বিশিষ্টজনদের অংশগ্রহণে এক সংবর্ধনার আয়োজন করেছেন।

ঈদুল আজহা উপলক্ষে টেলিভিশন ও রেডিওতে সম্প্রচারিত হচ্ছে বিশেষ অনুষ্ঠানমালা। সংবাদপত্র আয়োজন করেছে বিশেষ সংখ্যার। ঈদের ছুটিতে পাঠক যেন তথ্য ও বিশ্লেষণ থেকে বঞ্চিত না হন, এ জন্য ছাপা সংবাদপত্র বন্ধ থাকলেও চালু থাকছে অনলাইনগুলো। এই ঈদে ছুটির তিন দিন প্রথমবারের মতো *প্রথম আলো* প্রকাশিত হচ্ছে ই-পেপারে।
