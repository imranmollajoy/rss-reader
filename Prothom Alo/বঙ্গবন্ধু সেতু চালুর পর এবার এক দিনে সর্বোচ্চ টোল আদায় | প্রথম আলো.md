বৃহস্পতিবার রাত ১২টা থেকে গতকাল রাত ১২টা পর্যন্ত সেতুর পূর্ব প্রান্ত (টাঙ্গাইলের দিক) থেকে উত্তরবঙ্গের দিকে ৩৩ হাজার ২৫টি গাড়ি পার হয়েছে। এতে টোল আদায় হয়েছে ২ কোটি ৬ লাখ ৪০ হাজার টাকা। অপর দিকে পশ্চিম প্রান্ত (সিরাজগঞ্জের দিক) থেকে সেতু পার হয়েছে ২০ হাজার ৬৮৩টি পরিবহন। এতে টোল আদায় হয়েছে ১ কোটি ৭৪ লাখ ২৩ হাজার ৪০০ টাকা।

সেতুতে ২৪ ঘণ্টায় যাত্রীবাহী বাস পারাপার হয়েছে ১২ হাজার ৮৭১টি, ট্রাক ১০ হাজার ৭৬০টি, ছোট-বড় পরিবহন ১৯ হাজার ৮৭২টি এবং মোটরসাইকেল পার হয়েছে ১০ হাজার ১০৫টি।

বঙ্গবন্ধু সেতু সাইট অফিসের নির্বাহী প্রকৌশলী আহসানুল কবীর জানান, বঙ্গবন্ধু সেতুর টোল আদায়ে নতুন রেকর্ড হয়েছে। ঈদযাত্রার আরও দুই দিন সেতুতে যানবাহনের চাপ থাকবে বলে তিনি জানান।

প্রসঙ্গত, স্বাভাবিক অবস্থায় বঙ্গবন্ধু সেতু হয়ে প্রতিদিন ১৮ থেকে ২০ হাজার যানবাহন পারাপার হয়। প্রতিবছর ঈদের ছুটিতে যানবাহন পারাপারের সংখ্যা কয়েক গুণ বেড়ে যায়।
