টসের সময় নাজমুল হোসেন বলেছিলেন, এ পিচে ১৫০-১৬০ রানের স্কোর ভালো। তবে ভারত এখানে তুলল ২০ ওভারে ৫ উইকেটে ১৯৬ রান। ২৭ বলে ৫০ রানে অপরাজিত ছিলেন পান্ডিয়া। ইনিংসের শেষ বলে মোস্তাফিজকে চার মেরে ফিফটি পূর্ণ করেন তিনি।

নবম ওভারে ৩ বলের মধ্যে ২ বলে কোহলি ও সূর্যকুমারকে ফিরিয়ে বাংলাদেশকে উজ্জীবিত করেন তানজিম। বিপজ্জনক হয়ে ওঠা পন্তকে ফেরান রিশাদ। কিন্তু মাঝে শিবম দুবে ও হার্দিক পান্ডিয়ার ৩৪ বলে ৫৩ রানের জুটি ভারতকে এগিয়ে নেয়। সেটি শেষ করেন পান্ডিয়া।

দিনে বাংলাদেশের সেরা বোলার তানজিম, ২ উইকেট নিতে তিনি দেন ৩২ রান। রিশাদ খরুচে হলেও গুরুত্বপূর্ণ দুটি উইকেট নিয়েছেন। দুই অফ স্পিনার মাহমুদউল্লাহ ও মেহেদীর ৬ ওভারে এসেছে ৩৬ রান। কিন্তু মোস্তাফিজ ছিলেন বেশ খরুচে, ৪ ওভারে দেন ৪৮ রান। ৩ ওভারে ৩৭ রানে ১ উইকেট সাকিবের।

পিচটা যে ১৫০-১৬০ রানের নয়, সেটি এতক্ষণে বুঝে যাওয়ার কথা নাজমুলের।
