তবে টেংরাগিরি বন বেশি দিন টেকে কি না, তা নিয়ে সংশয় দেখা দিয়েছে। সংঘবদ্ধ কাঠচোরেরা এ বনকে যেভাবে উজাড় করে ফেলছে, তা খুবই ভয়াবহ। তাদেরকে কোনো বাধা দেওয়া হয় না। বাধা দিলেও কার্যকর ব্যবস্থা নেওয়া হয় না। মামলা হলে আবার শাস্তি হয় না। ফলে কাঠচোর চক্র বেপরোয়া হয়ে উঠেছে। দুই দশক ধরে টেংরাগিরির ওপর এ অত্যাচার চলছে। তার মানে কী পরিমাণ ক্ষতি হয়ে গেছে বনাঞ্চলটির।

টেংরাগিরি ধ্বংস করা হচ্ছে দুটি পদ্ধতিতে, প্রকাশ্যে গাছ কেটে ও বনে আগুন লাগিয়ে। এ আগুন লাগানোর ঘটনাও ঘটছে ১৫–২০ বছর ধরে। মূলত বনের গাছ কেটে পাচারের পর আলামত ধ্বংস করতে আগুন দিয়ে ধ্বংসযজ্ঞ চালানো হয়। গত মার্চ মাসে বড় ধরনের অগ্নিকাণ্ডের ঘটনা সেখানে ঘটে। আগুনে সাগরতীর থেকে আধা কিলোমিটার ভেতর পর্যন্ত বনের গাছ পুড়ে যায়। সেখানে অন্তত তিন হাজার গাছ কেটে নেওয়া হয়েছে। আগুনে পুড়েছে অন্তত ১০ হাজার গাছ। অসংখ্য গাছ আগুনে শুকিয়ে গেছে। তালতলী উপজেলা নির্বাহী কর্মকর্তা সিফাত আনোয়ার নিজেও স্বীকার করেছেন, বনের গাছ নিয়ে হরিলুট চলছে। সে জন্যই এ আগুন লাগানো হয়েছে।

জানা যাচ্ছে, বনটির কাঠ পাচারকে কেন্দ্র করে সক্রিয় কলাপাড়ার চারটি চক্র। তাদের সঙ্গে বন বিভাগের অসাধু কর্মকর্তাদের সম্পৃক্ততার অভিযোগও গেছে। আসলেই বন বিভাগের লোকজনের যোগসাজশ ছাড়া বছরের পর বছর একটি বনকে কীভাবে খুবলে খাওয়া সম্ভব? চক্রগুলো বনের ভেতরে ঢুকে প্রথম নির্বিচার গাছ কাটে। পরে রাতে ট্রলার ভর্তি করে সেসব কাঠ পাচার হয়ে যায় ঢাকাসহ বিভিন্ন জায়গায়। এসব চক্রের বিরুদ্ধে অসংখ্য মামলা আছে বন বিভাগের। কিন্তু এখন পর্যন্ত কোনো মামলায় কারও শাস্তি হয়নি।
