এ ছাড়া ইসরায়েল এই আদালতের ওপর একটি অত্যাধুনিক গুপ্তচরবৃত্তি চালায় বলে প্রতীয়মান হয়েছে। ই-মেইল ও নথি পড়ার জন্য আদালতের ডেটাবেজ হ্যাক করছে। আদালতের কর্মীদের তারা গুপ্তচরবৃত্তির কাজে নিয়োগের চেষ্টা করেছে। আইসিসিতে সন্দেহ আছে যে ইসরায়েল সফল হয়েছে। খানের আমলেও আইসিসির নজরদারি অব্যাহত ছিল এবং এ কারণেই ইসরায়েল জানত যে গ্রেপ্তারি পরোয়ানা আসছে।

ইসরায়েল যেহেতু অধিকৃত অঞ্চলগুলোতে প্রবেশের তত্ত্বাবধান করে, তাই এটি আইসিসি কর্মকর্তাদের সরাসরি যুদ্ধাপরাধের তদন্তে বাধা দিতে সক্ষম হয়েছে। অন্যদিকে ইসরায়েল ফিলিস্তিনি আইনি ও মানবাধিকার গোষ্ঠীগুলোকে ‘সন্ত্রাসী সংগঠন’ হিসেবে চিহ্নিত করে তাদের কার্যক্রম বন্ধ করার চেষ্টা করেছে।

*গার্ডিয়ান* ও ৯৭২ ওয়েবসাইট সূত্র অনুসারে, ইসরায়েলি কর্মকর্তাদের বিরুদ্ধে পরোয়ানা জারির বিষয়টি নিয়ে যুক্তরাষ্ট্রের কাছ থেকে প্রচণ্ড চাপ এসেছিল। করিম খান বলেছেন, আদালতের কার্যক্রমে হস্তক্ষেপ একটি ফৌজদারি অপরাধ। এরই মধ্যে মার্কিন রিপাবলিকান সিনেটরদের একটি দল খানকে একটি হুমকিমূলক চিঠি পাঠিয়েছে। এতে বলা হয়, ‘ইসরায়েলকে টার্গেট করলে আমরা আপনাকে টার্গেট করব।’

খান নিজেই বলেছেন, তিনি ভয় দেখানোর প্রচারণার মুখোমুখি হয়েছেন। প্রশ্ন হলো, এটি খান ও আইসিসির বিচারকদের কতটা প্রভাবিত করছে? তাঁরা তাঁদের তদন্ত চালিয়ে যাওয়া এবং সেটা ত্বরান্বিত করতে কতটা বাধার মুখে পড়বেন?
