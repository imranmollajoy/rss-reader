ইউএনও হরেকৃষ্ণ অধিকারী গতকাল বলেন, খালের প্রায় দুই কিলোমিটার এলাকার কচুরিপানা পরিষ্কারের কাজটা সহজ ছিল না। তবে এই কাজে উপজেলার বিভিন্ন সরকারি কার্যালয়, ইউনিয়ন পরিষদের চেয়ারম্যান-মেম্বার, আনসার সদস্য, গ্রাম পুলিশ, বেসরকারি সংস্থা (এনজিও), রাজনৈতিক দলের কর্মীসহ নানা পেশার মানুষকে যুক্ত করা গেছে। এ কারণে কাজটি সহজ হয়েছে। স্বেচ্ছাসেবীদের পাশাপাশি এক সপ্তাহে প্রায় ৫০০ শ্রমিক কাজ করেছেন। তবে পরিচর্যা করা না হলে আগামী কয়েক বছরে হয়তো খালের অবস্থা আবারও আগের মতো হয়ে যেতে পারে। এমন আশঙ্কা থেকে খালটি পরিষ্কার রাখার উদ্দেশ্যে স্থানীয় মৎস্যজীবীদের মাছ চাষ ও দর্শনার্থীদের বিনোদনের জন্য নৌকা ও প্যাডেল বোট নামানোর অনুমতি দেওয়া হবে। যাতে স্থানীয় লোকজন নিজেদের প্রয়োজনেই খালটি পরিষ্কার রাখেন।

ইউএনও হরেকৃষ্ণ অধিকারী আরও বলেন, খালের দুই পাড়ে একটি বিনোদনকেন্দ্র গড়ে উঠলে উপজেলার বাসিন্দাদের ঘোরার জন্য ভালো একটি জায়গা তৈরি হবে। প্রতিবছর শিক্ষাপ্রতিষ্ঠানের হাজারো শিক্ষার্থী আশপাশের জেলায় বনভোজনে যায়। এটা তাদের জন্য একটা ভালো বিকল্প হয়ে উঠতে পারে। এ উদ্দেশ্যে এখানে একটি মুক্ত মঞ্চ, শৌচাগার, রান্নার জায়গা ও একটি কটেজ নির্মাণ করা হচ্ছে।
