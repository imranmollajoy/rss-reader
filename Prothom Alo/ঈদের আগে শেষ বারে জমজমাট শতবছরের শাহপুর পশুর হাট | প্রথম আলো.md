ঈদের দিন জবাই করে মাংস বিক্রির জন্য চারটি গরু কিনেছেন খুলনা নগরের বৈকালী এলাকার মো. কুরবান। মূলত তিনি একজন কসাই। কুরবান বলেন, ‘আমরা সাধারণত এই হাট থেকেই গরু কিনি। কিন্তু এবার দেখছি গরুর দাম ২০ হাজার থেকে ২৫ হাজার টাকা পর্যন্ত বেশি। এরপরও বেশ ভালো ভালো গরু উঠেছে হাটে।’

গরুর দাম নিয়ে ক্রেতাদের এমন অভিযোগের বিষয়ে জানতে চাইলে একটি গরু দেখিয়ে দেলোয়ার মীর নামের স্থানীয় এক বিক্রেতা জানান, ‘এটি নিজের বাড়ির গরু। গোখাদ্যের দাম এখন অনেক বেশি। একটা গরু বড় করতে বেশ খরচ পড়ে যাচ্ছে। এ কারণে গরুর দামও বেশি।’  

এবারের কোরবানি ঈদে চাহিদার তুলনায় গরুর জোগান বেশি থাকায় মানুষ তুলনামূলক কম দামে পশু কিনতে পারছেন বলে মন্তব্য করেন ডুমুরিয়া উপজেলা প্রাণিসম্পদ কর্মকর্তা মো. আশরাফুল কবীর। তিনি বলেন, উৎপাদন খরচ হিসেবে পশুর দাম বেশ কম। এবার খুলনা ও আশপাশের জেলায় কোরবানিযোগ্য পশুর উৎপাদন অনেক বেশি।  
