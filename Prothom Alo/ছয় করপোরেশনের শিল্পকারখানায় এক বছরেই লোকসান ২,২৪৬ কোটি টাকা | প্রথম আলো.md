বিসিআইসির পর বেশি লোকসান করেছে বিএসএফআইসি। তাদের হাতে রয়েছে ১৮টি কারখানা। তার মধ্যে ১৫টি চিনিকল গত ১৭ বছরে কখনোই মুনাফা করতে পারেনি। তবে স্পিরিট ও মদ বিক্রি করে কেরু অ্যান্ড কোম্পানি মুনাফা করছে। চলতি অর্থবছরের এপ্রিল পর্যন্ত ৮০৪ কোটি টাকা চিনি, স্পিরিটসহ অন্যান্য পণ্য বিক্রি করে করপোরেশনটি। গত অর্থবছর ৫৮২ কোটি টাকার পণ্য বিক্রি হয়েছিল। পণ্যের বিক্রি বাড়লেও চলতি অর্থবছরের এপ্রিল পর্যন্ত ৫৭১ কোটি টাকার লোকসান করেছে বিএসএফআইসি। গত অর্থবছর তাদের লোকসান ছিল ৫৩২ কোটি টাকা। সেই হিসাবে এক বছরের ব্যবধানে লোকসান বেড়েছে ৩৯ কোটি টাকা।

বছরের পর বছর ধরে লোকসান গুনতে থাকা বিজেএমসির মালিকানায় থাকা ২৬টি পাটকল ২০২০ সালের ২ জুলাই বন্ধ করে দেয় সরকার। এসব পাটকলের শ্রমিকদেরও ছাঁটাই করা হয়। ইতিমধ্যে বেসরকারি খাতে ইজারা দিয়ে ছয়টি বন্ধ পাটকল চালু হয়েছে। তাতে লোকসানের চক্র থেকে বের হতে পারেনি বিজেএমসি। গত তিন অর্থবছরে ৭২৪ কোটি টাকার লোকসান গুনেছে করপোরেশনটি।

বিজেএমসির সর্বশেষ বার্ষিক প্রতিবেদনের তথ্যানুযায়ী, গত বছরের জুন পর্যন্ত করপোরেশনটিতে ২ হাজার ৪৬১ জন কর্মরত ছিলেন। ওই অর্থবছরে শুধু কর্মকর্তা-কর্মচারীদের বেতন-ভাতার পেছনে ব্যয় হয় ১৩৯ কোটি টাকা। কারখানা বন্ধ থাকলে বিপুলসংখ্যক কর্মকর্তাদের বসিয়ে বসিয়ে বেতন দেওয়ায় লোকসান বাড়ছে করপোরেশনটির।
