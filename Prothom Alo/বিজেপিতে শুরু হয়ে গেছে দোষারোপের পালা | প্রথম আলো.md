উগ্র হিন্দুত্ববাদীরা যা ইচ্ছে তাই বলে চলেছেন হিন্দু ভোটারদের উদ্দেশে। উসকানি দিয়েছেন বিজেপির গেরুয়াধারী নেতা উন্নাওয়ের সংসদ সদস্য সাক্ষী মহারাজও। তিনি বলেছেন, ‘এই অযোধ্যার জমি হিন্দু করসেবকদের রক্তে ভেসে গিয়েছিল। আমি নিজে হাতে করে নিহত করসেবকদের সরিয়েছি। দুর্ভাগ্য, সেই অযোধ্যাবাসীরা সমাজবাদী পার্টিকে জেতাল!’

সামাজিক মাধ্যমে কেউ ‘দুমুখো হিন্দুদের’ সমালোচনা করেছেন, কেউ–বা স্থানীয় ধোবি (ধোপা, দলিত) সম্প্রদায়কে গালি দিয়েছেন সমাজবাদী পার্টির দলিত প্রার্থীকে সমর্থনের জন্য, কেউ আবার হিন্দুদের গালাগাল করে লিখেছেন, ‘ওরা নপুংসক।’

উত্তর প্রদেশের পুলিশ দুয়েকজনকে গ্রেপ্তারও করেছে। সাম্প্রদায়িক অসম্প্রীতি ছড়ানোর অভিযোগও আনা হয়েছে তাঁদের বিরুদ্ধে। ধৃত ব্যক্তিদের মধ্যে বিজেপির উগ্র হিন্দুত্ববাদী সেই স্বঘোষিত নেতাও রয়েছেন, যিনি দিল্লির কংগ্রেস প্রার্থী কানহাইয়া কুমারকে চড় মেরে তাঁর গালে কালি লেপে দিয়েছিলেন।

বিজেপির অভ্যন্তরেও উগ্র হিন্দুত্ববাদীদের এই গালিগালাজ নিয়ে অসন্তোষ দেখা দিয়েছে। প্রতিবাদও করছেন কেউ কেউ। যদিও বিরোধী নেতারা বেশি সরব। আর সরব হয়েছেন অযোধ্যার রামমন্দিরের প্রধান পুরোহিত আচার্য সত্যেন্দ্র দাস। তিনি বলেছেন, ‘হিন্দুত্বের নামে উগ্র হিন্দুত্ববাদীরা যেভাবে হিন্দু সমাজকে দোষারোপ করছেন, তা বোকামি। ভগবান রামকে তাঁরা ভোটে জেতার হাতিয়ার করে তুলেছিলেন। এই আচরণ ঘৃণ্য।’
