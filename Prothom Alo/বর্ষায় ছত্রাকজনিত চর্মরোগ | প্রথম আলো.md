সাধারণত শরীরের নানা ভাঁজ বিশেষ করে মুখ, গলা, পায়ের আঙুল, মলদ্বার, কুঁচকি, পিঠ, বুক ও মাথার ত্বকে ফাঙ্গাস বা ছত্রাকজনিত সংক্রমণ বেশি হতে দেখা যায়। দেশের উষ্ণ আর্দ্র আবহাওয়া, প্রয়োজনীয় পুষ্টি ও ভিটামিনের ঘাটতি, পরিষ্কার-পরিচ্ছন্ন না থাকা, অনিয়ন্ত্রিত খাদ্যাভ্যাস, সঠিক পোশাক ব্যবহার না করা, ওষুধের ডোজ পূর্ণ না করাসহ নানা কারণে ছত্রাকজনিত চর্মরোগ ও এর প্রদাহ বেড়ে চলেছে।

ছত্রাকজনিত চর্মরোগের নানা ধরন আছে। ত্বকে ছত্রাকের সংক্রমণকে বলা হয় টিনিয়া বা দাদ। পায়ের পাতায় সংক্রমণ হলে বলা হয় টিনিয়া পেডিস বা অ্যাথলেট ফুট। পিঠ, বুক, পেট ও হাত-পায়ে সংক্রমণ হলে বলা হয় টিনিয়া করোপোরিস বা রিংওয়ার্ম। এ ছাড়া কুঁচকির দাদকে টিনিয়া ক্রুরিস, নখের দাদকে টিনিয়া আঙ্গুয়াম ও মাথার ত্বকের দাদকে বলা হয় টিনিয়া ক্যাপাইটিস।
