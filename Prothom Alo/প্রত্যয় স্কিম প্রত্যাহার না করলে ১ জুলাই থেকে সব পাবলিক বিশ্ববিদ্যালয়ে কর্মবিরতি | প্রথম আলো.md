সর্বজনীন পেনশনের ‘প্রত্যয় স্কিমের’ প্রজ্ঞাপন প্রত্যাহার, সুপার গ্রেডে বিশ্ববিদ্যালয়ের শিক্ষকদের অন্তর্ভুক্তি এবং শিক্ষকদের জন্য স্বতন্ত্র বেতন স্কেল প্রবর্তনের দাবিতে আজ মঙ্গলবার অর্ধদিবস কর্মবিরতি পালন করেছেন বিভিন্ন বিশ্ববিদ্যালয়ের শিক্ষকেরা। বাংলাদেশ বিশ্ববিদ্যালয় শিক্ষক সমিতি ফেডারেশনের উদ্যোগে কেন্দ্রীয় কর্মসূচির অংশ হিসেবে ঢাকা বিশ্ববিদ্যালয়েও এ কর্মসূচি পালিত হয়।

আজ সকাল আটটা থেকে বেলা একটা পর্যন্ত ঢাকা বিশ্ববিদ্যালয়সহ দেশের বিভিন্ন বিশ্ববিদ্যালয়ে একযোগে কর্মবিরতি পালিত হয়। তবে চলমান পরীক্ষাগুলো কর্মবিরতির আওতার বাইরে ছিল। দাবি আদায়ে আগামী দুই দিনও (বুধ ও বৃহস্পতিবার) একইভাবে অর্ধদিবস কর্মসূচি হবে। এরপর ৩০ জুন পূর্ণদিবস কর্মবিরতির পর আগামী ১ জুলাই থেকে দাবি আদায় না হওয়া পর্যন্ত সর্বাত্মক কর্মবিরতি (ক্লাস ও পরীক্ষা, দাপ্তরিক কাজ সব বন্ধ) পালিত হবে। এর ফলে বিশ্ববিদ্যালয়গুলোতে অচলাবস্থা তৈরি হতে পারে।
