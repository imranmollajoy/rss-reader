যুক্তরাষ্ট্র ক্রিকেটের ‘কাল্ট’ হিরো তিনি। যুক্তরাষ্ট্রের পেসার সৌরভ নেত্রবালকার কী করতে পারেন, কী করছেন, সেটা এখনো ক্রিকেট দুনিয়ার চোখের সামনে। সুপার ওভারে পাকিস্তানের বিপক্ষে জয় এনে দেওয়া সৌরভ কাল ৭ বলের ব্যবধানে আউট করেছেন ভারতের বিরাট কোহলি ও রোহিত শর্মাকে। ক্রিকেট দুনিয়ার সবাই জানেন, এ দুই নামের ওজন কতটা!

সৌরভ কাল অবশ্য তাঁদের ওজন বুঝতে সময় নেননি। প্রথম বলেই আউট করেন কোহলিকে। যা টি-টোয়েন্টি ক্যারিয়ারে কোহলির প্রথম। আর টি-টোয়েন্টি বিশ্বকাপে এর আগে কখনো তিনি শূন্য রানে আউট হননি। রোহিতকে ফিরিয়েছেন পরের ওভারে। ভারতীয় ক্রিকেটের দুই ‘মাথা’কে তুলে নিয়ে সৌরভ কাল যুক্তরাষ্ট্রের বিপক্ষে ভারতের হারের শঙ্কাই জাগিয়েছিল। যদিও শেষ পর্যন্ত তা হয়নি।
