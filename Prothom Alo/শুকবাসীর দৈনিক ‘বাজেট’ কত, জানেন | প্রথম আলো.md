শরাফত-শুকবাসী দম্পতির এক মেয়ে ছাড়া এক ছেলেও আছে। তবে বিয়ের পর স্ত্রী-সন্তানদের নিয়ে ছেলে আলাদা থাকেন, জামালপুরের বকশীগঞ্জে। সেখানেই রিকশা চালান। মেয়ে আর জামাতা ঢাকার নন্দীপাড়ায় শুকবাসীর বাসার কাছেই ভাড়া থাকেন। জামাতারও পেশা রিকশাচালনা।

১০ বছর আগে জামালপুরের ইসলামপুরের গ্রামের বাড়ি থেকে ঢাকায় এসেছিলেন তাঁরা; দেশের তাবৎ দিন আনি দিন খাই মানুষের মতো তাঁরাও আশা করেছিলেন, আয়রোজগারে জোয়ার আসবে। ঢাকায় টাকা নাকি বাতাসে ওড়ে। এ কথায় কিছুটা সত্যতা থাকলেও বলা যায়, সেই টাকা সবাই ধরতে পারেন না। আর যাঁরা ধরতে পারেন, তাঁরা সে টাকা দেশেও রাখেন না; তাঁদের সিন্দুক থাকে বিদেশে।

এলাকায় রিকশাচালনা বাদ নিয়ে ঢাকায় এসে শাক বেচা শুরু করেছিলেন শরাফত। তিনি অসুস্থ হয়ে শয্যাশায়ী হওয়ার পর শুকবাসী স্বামীর পেশা বেছে নেন। পূর্ব রামপুরার টিভি রোডের মাথায়, যেখানে শরাফত শাক নিয়ে বসতেন, সেখানেই এখন প্রতিদিন সকাল থেকে সন্ধ্যা কাটে শুকবাসীর।

কদিন আগেই জাতীয় সংসদে ২০২৪-২৫ অর্থবছরের বাজেট পেশ হয়েছে। কিছুটা কৌতূহল নিয়েই শুকবাসীর কাছে বাজেট নিয়ে জানতে চাওয়া হলো। কিছু বলতে পারলেন না। উত্তর অবশ্য অনুমেয়ই ছিল। অথচ কী পরিহাস, শুকবাসীদের জীবনের প্রতিটা দিনই ‘বাজেটনির্ভর’; আয়-ব্যয়ের হিসাব মেলাতে জান কয়লা! জিনিসপত্রের আগুন-আঁচের দামের এই বাজারে গরিবের কয়লা হওয়া জান কি অন্য কোনো পক্ষকে কোনোভাবে লাভবান করে? কে জানে!  
