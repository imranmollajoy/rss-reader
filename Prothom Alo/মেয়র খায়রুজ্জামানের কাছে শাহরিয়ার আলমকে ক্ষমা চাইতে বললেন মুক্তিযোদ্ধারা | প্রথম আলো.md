দুই পক্ষের সংঘর্ষে রাজশাহীর বাঘা উপজেলা আওয়ামী লীগের সাধারণ সম্পাদক আশরাফুল ইসলাম বাবুল নিহতের ঘটনায় রাজশাহী সিটি করপোরেশনের মেয়রকে ‘মদদদাতা’ আখ্যা দিয়ে স্থানীয় সংসদ সদস্য শাহরিয়ার আলমের দেওয়া বক্তব্যের প্রতিবাদ জানিয়েছেন মুক্তিযোদ্ধারা। তাঁরা দ্রুত এমন বক্তব্যের জন্য সিটি মেয়র এ এইচ এম খায়রুজ্জামান লিটনের কাছে শাহরিয়ার আলমকে ক্ষমা চাইতে বলেছেন।

আজ শনিবার দুপুর পৌনে ১২টার দিকে রাজশাহী নগরের সাহেববাজার জিরো পয়েন্টে মানববন্ধন করে বীর মুক্তিযোদ্ধারা শাহরিয়ার আলমকে ক্ষমা চাইতে বলেন। মুক্তিযোদ্ধা সংসদের রাজশাহী জেলা ও মহানগর কমান্ড, মুক্তিযোদ্ধা সন্তান কমান্ড ও সেক্টর কমান্ডারস ফোরাম মুক্তিযুদ্ধ ’৭১–এর উদ্যোগে এই মানববন্ধন করা হয়।

মানববন্ধনে বক্তব্য দেন রাজশাহী মহানগর ইউনিট কমান্ডের সাবেক কমান্ডার বীর মুক্তিযোদ্ধা আব্দুল মান্নান, রাজশাহী মহানগর আওয়ামী লীগের সভাপতি বীর মুক্তিযোদ্ধা মোহাম্মদ আলী কামাল, রাজশাহী দ্রুত বিচার ট্রাইব্যুনালের রাষ্ট্রপক্ষের আইনজীবী (পিপি) বীর মুক্তিযোদ্ধা এন্তাজুল হক, বীর মুক্তিযোদ্ধা সাইদুর ইসলাম, বীর মুক্তিযোদ্ধা ইয়াসিন আলী, বীর মুক্তিযোদ্ধা আবুল হাসান খন্দকার, বীর মুক্তিযোদ্ধা আবুল বাসার, জেলা ইউনিট কমান্ডের সাবেক কমান্ডার বীর মুক্তিযোদ্ধা মতিউর রহমান প্রমুখ। মানববন্ধন সঞ্চালনা করেন সেক্টর কমান্ডারস ফোরাম মুক্তিযুদ্ধ ’৭১–এর সাধারণ সম্পাদক মনিরুজ্জামান উজ্জ্বল।
