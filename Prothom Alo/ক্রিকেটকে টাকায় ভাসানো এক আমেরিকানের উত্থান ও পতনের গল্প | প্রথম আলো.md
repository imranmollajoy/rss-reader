মনে রাখতে হবে, তখনো আইপিএল শুরু হয়নি। ২০০৮ সালে স্টানফোর্ড টোয়েন্টি-টোয়েন্টির দ্বিতীয় আসর ৩০ কোটি টেলিভিশন দর্শক পেয়েছে। বিজয়ী ত্রিনিদাদ দল পেয়েছে ২ লাখ ৮০ হাজার ডলার। সেটি ফাইনালে কাদের হারিয়ে, জানা না থাকলে অনুমান করতে পারবেন না। ইংল্যান্ডের মিডলসেক্স কাউন্টি ক্রিকেট দল। ইংলিশ ক্রিকেটের সঙ্গে গাঁটছড়া বাঁধার পরিকল্পনাটা মাথায় নিয়েই এগিয়েছিলেন অ্যালেন স্টানফোর্ড।

কুলিজ ক্রিকেট মাঠ নাম নেওয়া এক সময়ের স্টানফোর্ড ক্রিকেট স্টেডিয়ামে এখন ওয়েস্ট ইন্ডিজ ক্রিকেট বোর্ডের সদর দপ্তর। অ্যালেন স্টানফোর্ডের নামগন্ধও এখন নেই। মাঠটা অবশ্য খুব একটা বদলায়নি। ২০০৭ সালে যেমন দেখেছিলাম, এখনো ঠিক তেমনই আছে। মাঠের পাশেই নিজের জন্য একটা ভিলা বানিয়েছিলেন স্টানফোর্ড। এখনো তা আছে, শুধু সামনের সুইমিংপুলটা স্টানফোর্ডের জীবনের মতোই শুকিয়ে গেছে।

স্টানফোর্ডের নামগন্ধও নেই কথাটায় অবশ্য একটু ভুল থেকে যাচ্ছে। খুঁজতে খুঁজতে নামটা এক জায়গায় পাওয়া গেল। প্যাভিলিয়নে একটা শোকেসে ১৯৯৯ বিশ্বকাপের বিভিন্ন দলের ক্রিকেটারদের স্বাক্ষর করা ব্যাট, ওয়েস্ট ইন্ডিজ দলের পুরোনো একটা ব্লেজার, এর পাশেই স্টানফোর্ড টোয়েন্টি টোয়েন্টি টুর্নামেন্টের ম্যাচসেরার একটা ট্রফি। সেখানেই খোদাই করা ওই নাম। সাধারণ ট্রফির চেয়ে তিন/চার গুণ বড়। সবকিছু বৃহদাকারে দেখার স্টানফোর্ডীয় দৃষ্টিভঙ্গি এখানেও প্রতিফলিত।
