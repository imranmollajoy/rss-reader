রাজধানীর হাতিরপুল এলাকার নাহার প্লাজার একটি অফিসকক্ষ থেকে এক যুবকের মরদেহ উদ্ধার করেছে পুলিশ। তাঁর মরদেহ সিলিং ফ্যানের সঙ্গে ঝুলছিল। মৃত যুবকের নাম সেজানুর রহমান (২৩)। শুক্রবার বিকেল পাঁচটার দিকে তাঁর মরদেহ উদ্ধার করা হয়।

তাৎক্ষণিকভাবে আনাসের মৃত্যুর কারণ নিশ্চিত হওয়া যায়নি। তবে পুলিশের ধারণা, গলায় ফাঁস দিয়ে আত্মহত্যা করেছেন সেজানুর। তিনি রাজধানীতে একটি লিফট ইঞ্জিনিয়ারিং কোম্পানির নির্বাহী বিক্রয় কর্মকর্তা হিসেবে কর্মরত ছিলেন।

শাহবাগ থানার উপপরিদর্শক (এসআই) মো. আবদুল মোনায়েম বলেন, শুক্রবার বিকেলে খবর পেয়ে নাহার প্লাজার নবম তলার একটি অফিসকক্ষ থেকে সেজানুর রহমানের মরদেহ উদ্ধার করা হয়। গলায় আটকানো তার দিয়ে তাঁর মরদেহ সিলিং ফ্যানের সঙ্গে ঝুলছিল। উদ্ধার করে তাঁর মরদেহ ময়নাতদন্তের জন্য ঢাকা মেডিকেল কলেজের মর্গে পাঠানো হয়েছে।
