এখন উন্নয়নের ডামাডোলে এসব সতর্কতামূলক সাইনবোর্ড হারিয়ে যাচ্ছে। এসবের তোয়াক্কা করা লোকের সংখ্যাও কমছে। একসময় অ্যাম্বুলেন্সের সাইরেনের শব্দ শুনে অন্য যানবাহন জায়গা ছেড়ে দিলেও অ্যাম্বুলেন্সের বহুমুখী ব্যবহারের ফলে এখন সাইরেনের শব্দ রাস্তায় চলাচলকারীদের মধ্যে ভাবান্তর ঘটায় খুব কমই।

শিক্ষাপ্রতিষ্ঠানের মাঠে মেলা, বাজার, যাত্রাপালা ও কোরবানির পশুর হাট বসানোর অনুমতি নির্বিঘ্নে পাওয়া যাওয়ার সূত্রে অনেক জায়গায় অবৈধ দখল করে জোরপূর্বক পাকা স্থাপনা নির্মাণ করা হচ্ছে। এসব প্রতিষ্ঠানে সমাজের নিম্নবিত্ত পরিবারের সন্তানেরা পড়ে বলে এসব নিয়ে মাথাব্যথা নেই কারও।

গৃহস্থালির ময়লা, বর্জ্য, উচ্ছিষ্টগুলো আবাসিক ভবনগুলোর বারান্দা আর জানালা দিয়ে সামনের চলাচলের রাস্তা কিংবা ভবনের পাশে ফেলার অভ্যাস বদলাতে যে বাঙালির কত বছর লাগবে, তা বোধ করি জানা নেই কারও। ভিক্ষুক, হকার, ভাঙারি বিক্রেতা—সবার হাতে মাইক; তাঁরা উচ্চ শব্দে ডাকাডাকি করে আবাসিক এলাকার পরিবেশ বিঘ্নিত করছেন।

স্বল্পপাল্লা ও দূরপাল্লা—সব গাড়ির চালকই যাত্রী তুলতে ইচ্ছাকৃত রাস্তার মাঝবরাবর গাড়ি থামান, সড়কে বিশৃঙ্খলা তৈরি করেন। পুলিশের গাড়ির উল্টো দিকে চলার দৃশ্য এখন নিয়মিত। মোটরবাইক ফুটপাতে চালাতে এখন আর কেউ দ্বিধা করেন না!  
সাধারণ বাইকার আর পুলিশ সদস্যের মধ্যে কোনো ভেদ নেই। ফুটপাতে হেঁটে চলা পথচারীকে পথ ছেড়ে দিতে বেপরোয়া বাইকারদের মাস্তানি চলে হামেশাই। রমজান মাসে দুপুরের পর থেকেই ফুটপাতজুড়ে ইফতারির পসরা আর দোকানের সামনে বহনযোগ্য সাইনবোর্ড তো আছেই।

পরিবহন সেক্টরে অবক্ষয়টা বেশি। প্রতিদিন নগদ টাকা নিয়ে ঘরে ফেরা এই সেক্টরের মানুষগুলো—কন্ডাক্টর, হেলপার, ক্ষেত্রবিশেষে চালকও একটু বেশি রকমের ভয়ংকর। লোকাল বাসের (দূরপাল্লা কিংবা শহরে) অনেক কন্ডাক্টর, হেলপার যাত্রীদের সঙ্গে অমানবিক আচরণ করেন নিয়মিতই।
