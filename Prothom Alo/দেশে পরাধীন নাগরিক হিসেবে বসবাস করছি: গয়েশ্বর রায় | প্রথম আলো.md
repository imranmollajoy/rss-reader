স্বাস্থ্য খাতের অবস্থা করোনার চেয়ে খারাপ উল্লেখ করে গয়েশ্বর চন্দ্র রায় বলেন, ‘তারা বিশাল একটা বাজেট করেছে! বাজেট মানেই তো চুরি, প্রকল্প মানেই চুরি। কোন কোন জায়গায় ৫০ পারসেন্ট পর্যন্ত লুটপাট। উন্নয়নের নামে এই সরকার লুটপাট করে টাকা খায়, তারা বালিশ কেলেঙ্কারি, পর্দা কেলেঙ্কারি করে। যেদিকে তাকাবেন, চুরি আর চুরি, ডাকাতি।’

সরকারের সমালোচনা করে গয়েশ্বর রায় বলেন, ‘লাখো শহীদের রক্তের বিনিময়ে দেশ স্বাধীন হলেও এখন আমরা দিল্লির গোলামি করি। বাংলাদেশটাকে কলোনি বানানোর ষড়যন্ত্র চলছে। যদি এই সরকারকে বিদায় না দিতে পারেন, তাহলে বাংলাদেশ নামক দেশটির নাম মানচিত্রে থাকবে না। যারা ভোট চুরি করে, এমপি হয়, লুটপাট করে, তাদের জনগণের সামনে যেদিন দাঁড় করাতে পারব, সেদিন আপনার–আমার বিচার করতে হবে না, জনগণই যথেষ্ট। জনগণের মাইর, দুনিয়ার বাইর। সুতরাং এই পুলিশ, মামলা, এসব হুমকি–ধমকি বাদ দেন। ভোট চুরি করছেন, কইতে না পারেন, চুরির মাল ফেরত দেন। জনগণ মাফ করলে করতে পারে। বিদেশি খুঁটির জোরে যত বেশি দিন ক্ষমতায় থাকবেন, ভবিষ্যতে তত বেশি ভোগান্তি পোহাতে হবে।’
