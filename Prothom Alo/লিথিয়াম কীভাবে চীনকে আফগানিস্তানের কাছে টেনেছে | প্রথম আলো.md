প্রকাশিত প্রতিবেদন অনুসারে, বর্তমানে বিশ্বব্যাপী প্রায় এক লাখ টন লিথিয়াম কার্বনেটের কেনাবেচা হয়। এর ৯৮ দশমিক ৩ শতাংশ রপ্তানি করে চিলি, আর্জেন্টিনা, বেলজিয়াম, জার্মানি, চীন ও যুক্তরাষ্ট্র।

আর এই লিথিয়ামের ৮৬ দশমিক ৩ শতাংশের আমদানিকারক দেশ হচ্ছে দক্ষিণ কোরিয়া, জাপান, যুক্তরাষ্ট্র, চীন, বেলজিয়াম, জার্মানি, স্পেন, তুরস্ক, রাশিয়া, থাইল্যান্ড, ফ্রান্স, ভারত ও ইতালি।

এর মধ্য দিয়ে বোঝা যাচ্ছে, লিথিয়াম নিয়ে বিভিন্ন দেশের মধ্যে উল্লেখযোগ্য প্রতিযোগিতা তৈরি হয়েছে। অনুমান করা হচ্ছে, ২০৩০ সাল নাগাদ এই খাতে ব্যবসা ৪০ হাজার কোটি ডলার ছাড়িয়ে যেতে পারে।

লিথিয়ামের প্রাথমিক প্রক্রিয়াকরণের কাজটি হয় মূলত অস্ট্রেলিয়া, চিলি ও আর্জেন্টিনায়। এর পরের ধাপটি হয় চীনে। শীর্ষ বৈদ্যুতিক পণ্য উৎপাদনকারী দেশ জাপান, দক্ষিণ কোরিয়া ও যুক্তরাষ্ট্রও লিথিয়াম উৎপাদনের শেষ ধাপের কাজ করে থাকে। এসব দেশের মধ্যে চীন বিশ্বের মোট লিথিয়াম উৎপাদন, পরিশোধন ও বৈদ্যুতিক গাড়ির বাজারের ৬০ শতাংশ নিয়ন্ত্রণ করে।

উপরন্তু, বিশ্বব্যাপী বৈদ্যুতিক ব্যাটারির বাজারে চীনের একটি শক্তিশালী অবস্থান রয়েছে। বিশ্বের মোট চাহিদার ৮০ থেকে ৯০ শতাংশ ব্যাটারি উৎপাদনের ক্ষমতা রয়েছে তাদের। বিশ্বের বৈদ্যুতিক গাড়ির ব্যাটারি প্রস্তুতকারক শীর্ষ ১০ প্রতিষ্ঠানের ৬টিই চীনে অবস্থিত।

মূল্যবান এসব খনিজের বিষয়ে চীনের নেতৃত্বের ভূমিকা আকস্মিক কোনো ঘটনা নয়, বরং ইচ্ছাকৃত ও কৌশলগত পরিকল্পনার ফল এটি।
