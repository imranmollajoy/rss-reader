পরিকল্পনার কথা অগ্রজ ও সহপাঠীদের জানান আরাফাত। ২০১৯-২০ শিক্ষাবর্ষের ১১-১২ জন সহপাঠী-বন্ধু এগিয়ে আসেন। তৈরি হয় সরলীকরণের প্রাথমিক দল। এই দলের অন্য সদস্যরা হলেন ঢাকা বিশ্ববিদ্যালয়ের মার্কেটিং বিভাগের আবু বকর সিদ্দিক, অং ক্য চিং মারমা, মেজবা হোসেন, মেহেদী হাসান ও রমজান আলী, ইসলামের ইতিহাস ও সংস্কৃতি বিভাগের খালিদ হাসান ও ইমাম হোসেন, উর্দু বিভাগের লিটন ইসলাম, হিসাববিজ্ঞান বিভাগের জামিল হোসেন, আরবি বিভাগের তাহমিদুর রহমান, ইমরান হোসেন এবং শিক্ষা ও গবেষণা ইনস্টিটিউটের আফসার হোসেন।

গ্রাহকদের ব্যক্তিগত কাজ সহজে, সতর্কতার সঙ্গে সম্পন্ন করে দেয় সরলীকরণ। তাঁদের কাজের মধ্যে রয়েছে বিভিন্ন সনদ, নম্বরপত্র, প্রশংসাপত্র ইত্যাদি মূল্যবান কাগজপত্রের ব্যবস্থাপনায় সহায়তা করা। অর্থাৎ সরলীকরণের প্রতিনিধিরা আবেদনপত্র জমা দেওয়া, ফি জমা দেওয়া, কাগজ হস্তান্তর, ইত্যাদি কাজের দায়িত্ব নিজের কাঁধে নিয়ে নেন। ক্যাম্পাসে বিভাগ ও প্রশাসনিক ভবনে সাবেক ও বর্তমান শিক্ষার্থীদের বিভিন্ন প্রয়োজন থাকে, সেখানেও তাঁরা সেবা দেন। ওষুধ, পড়ালেখার উপকরণ বা অন্যান্য পণ্য নির্দিষ্ট স্থানে পৌঁছে দেওয়ার কাজ করেন। আরাফাত জানালেন, ঢাকায় বসে রংপুরের কোনো নির্দিষ্ট অফিসে কোনো কাগজ জমা দেওয়ার প্রয়োজন হলেও সরলীকরণ সেই ব্যবস্থা করবে।

ইতিমধ্যে ঢাকা, চট্টগ্রাম, রাজশাহী, খুলনা, রংপুর ও নোয়াখালী শহরে বিস্তৃতি লাভ করেছে প্রতিষ্ঠানটি। ক্যাম্পাসে ও ক্যাম্পাসের বাইরে—দুই জায়গাতেই তাদের সেবা পাওয়া যায়। কাজের সময়, দূরত্ব, পরিশ্রম ইত্যাদির ওপর নির্ভর করে খরচ। সরলীকরণের প্রতিষ্ঠাতা ও পরিচালক আরাফাত হোসেন জানান, ক্যাম্পাসে সর্বনিম্ন সার্ভিস চার্জ ৭০-৮০ টাকা (যেমন এক হল থেকে অন্য হলে কাগজপত্র বা পার্সেল পাঠানো)। ক্যাম্পাসের বাইরে কাছাকাছি দূরত্বের মধ্যে এবং কাজটা অল্প সময়ের হলে, দুই বা তিন শ টাকা। এগুলো ছোট ছোট কাজের হিসাব। কিছু কিছু কাজ করতে কয়েক দিন বা সপ্তাহখানেক লাগে, সে ক্ষেত্রে খরচ হাজার টাকাও অতিক্রম করে।
