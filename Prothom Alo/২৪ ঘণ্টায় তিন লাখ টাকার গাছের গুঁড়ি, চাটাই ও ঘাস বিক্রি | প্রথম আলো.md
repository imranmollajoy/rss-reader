নগরের সাগরিকা ছাড়াও দেওয়ানহাট, আতুরার ডিপো, মুরাদপুর, ২ নম্বর গেট, চকবাজার, বহদ্দারহাট, ব্যাটারি গলি, কাজীর দেউড়ি, আগ্রাবাদসহ বিভিন্ন এলাকায় এসব উপকরণের পসরা সাজিয়ে বসেছেন বিক্রেতারা। দামে মিলে গেলে কিনে নিচ্ছেন ক্রেতারা। আবার কেউ কেউ দামের বনিবনা না হওয়ায় খালি হাতেই ফিরছেন।

দেওয়ানহাট মোড়ের এক প্রান্তে কোরবানির এসব উপকরণ সাজিয়ে বসেছিলেন মোহাম্মদ রফিক ও নাইমুল ইসলাম। তাঁরা দুজনই পেশায় দিনমজুর। তবে ঈদের আগে এসব পণ্য নিয়ে বসেন। তাঁরা বলেন, দুজনে মোট ১৪ হাজার টাকার চাটাই, গুঁড়ি, টুকরি ও ঘাস কিনে এনেছেন। সকাল থেকে বেশ ভালোই বিক্রি হয়েছে। সব বিক্রি হয়ে গেলে হাজারখানেক টাকা লাভ থাকবে।
