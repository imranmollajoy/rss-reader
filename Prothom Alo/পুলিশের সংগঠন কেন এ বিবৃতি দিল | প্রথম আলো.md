আলোচনায় এসেছে পুলিশ বাহিনীর ভাবমূর্তির প্রসঙ্গ। বাংলাদেশ পুলিশ সার্ভিস অ্যাসোসিয়েশন যে বিবৃতি দিয়েছে, তাতে তাদের তীব্র অসন্তোষই প্রকাশ পেয়েছে।

আওয়ামী লীগের আমলে গত ১৫ বছরের যাঁরা আইজিপি হয়েছেন, তাঁদের মধ্যে বেনজীর আহমেদ ছিলেন রাজনৈতিকভাবে সবচেয়ে প্রভাবশালী। সরকারঘনিষ্ঠ সাবেক এই আইজিপির বিরুদ্ধে কেন ব্যবস্থা নেওয়া হচ্ছে, এ প্রশ্নের একক বা সঠিক জবাব কারও জানা আছে কি না, জানি না। তবে এটা পরিষ্কার যে রাজনৈতিক কোনো হিসাব-নিকাশ বা বিবেচনা থেকেই সরকারকে এমন একটি সিদ্ধান্ত নিতে হয়েছে।

বেনজীরের বিরুদ্ধে অভিযোগ অবশ্যই দুর্নীতির, কিন্তু ব্যবস্থা নেওয়ার বিষয়টি যেহেতু ‘রাজনৈতিক’ হিসেবে বিবেচিত, সম্ভবত সে কারণেই এ নিয়ে পুলিশ বাহিনীর মধ্যে শুরুতে তেমন কোনো প্রতিক্রিয়ার কথা শোনা যায়নি।

কিন্তু আছাদুজ্জামান মিয়ার বিপুল সম্পদের বিষয়টি প্রকাশ হওয়া সেই অর্থে ‘রাজনৈতিক’ নয়। এখানে মূল ইঙ্গিতটি দুর্নীতির দিকে। সংখ্যাটি যা–ই হোক, পুলিশে এমন কেউ কেউ নিশ্চয়ই আছেন, যাঁরা দুর্নীতিতে জড়িত। তাঁরা দুর্নীতির মাধ্যমে সম্পদ করেছেন বা করে চলেছেন।
