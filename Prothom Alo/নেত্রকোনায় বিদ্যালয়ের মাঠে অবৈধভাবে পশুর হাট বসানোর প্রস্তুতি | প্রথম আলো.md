ঈদুল আজহা সামনে রেখে নেত্রকোনার মদন উপজেলার জাহাঙ্গীরপুর তহুরা আমিন (টি আমিন) সরকারি পাইলট উচ্চবিদ্যালয়ের খেলার মাঠে পশুর হাট বসানোর প্রস্তুতি শেষ হয়েছে। স্থানীয় একটি মহল ওই মাঠে বাঁশ ও কাঠের খুঁটি পুঁতে হাট প্রস্তুত করেছে।

আজ বৃহস্পতিবার থেকে মাঠে হাট শুরু হওয়ার কথা। এদিকে বিদ্যালয়ের মাঠে হাট বন্ধের দাবিতে বিদ্যালয়টির প্রধান শিক্ষক উপজেলা নির্বাহী কর্মকর্তা (ইউএনও) বরাবর লিখিত অভিযোগ করেছেন।

লিখিত অভিযোগ ও স্থানীয় লোকজন সূত্রে জানা যায়, মদন পৌর শহরের জাহাঙ্গীরপুর এলাকায় টি আমিন পাইলট উচ্চবিদ্যালয় মাঠে প্রতিদিন সকাল থেকে সন্ধ্যা পর্যন্ত শিশু-কিশোরেরা খেলাধুলা করে। এ ছাড়া নানা বয়সী লোকজন ব্যায়াম ও হাঁটাচলা করেন। জাতীয় দিবসের কর্মসূচি ও বিভিন্ন খেলাধুলা এ মাঠে অনুষ্ঠিত হয়। কিন্তু প্রতিবছর ঈদুল আজহা সামনে রেখে বিদ্যালয়ের মাঠে স্থানীয় একটি মহল পশুর হাট বাসায়। এবারও হাট বসানোর জন্য সব ধরনের প্রস্তুতি সম্পন্ন করা হয়েছে। বিদ্যালয়ের সীমানাপ্রাচীরের বাইরে দেওয়ান বাজার। সপ্তাহে সোমবার ও বৃহস্পতিবার দেওয়ান বাজারে হাট বসে। প্রতি বৃহস্পতিবার এ বাজারে পশুর হাট বসে। তবে ঈদুল আজহা উপলক্ষে কোরবানির পশুর হাটের জন্য বিদ্যালয়ের মাঠ ব্যবহার করা হয়। গত সোমবার থেকে পুরো খেলার মাঠে খুঁটি পুঁতে হাট প্রস্তুতের কাজ চলে।  
