এক সপ্তাহে ব্রহ্মপুত্র নদের ভাঙনে নাগেশ্বরী উপজেলার নারায়ণপুর, উলিপুর উপজেলার বেগমগঞ্জ, চিলমারী উপজেলার চিলমারী ইউনিয়ন, রানীগঞ্জ ইউনিয়ন, রাজারহাট উপজেলার ছিনাই ইউনিয়ন, কুড়িগ্রাম সদর উপজেলার ঘোগাদহ ও যাত্রাপুর ইউনিয়নে নদীভাঙনে অর্ধশতাধিক বসতবাড়ি নদীগর্ভে বিলীন হয়েছে। এসব এলাকার একটি আশ্রয়ণ প্রকল্প, একটি সরকারি প্রাথমিক বিদ্যালয় ও সাড়ে পাঁচ শতাধিক পরিবার ভাঙনের ঝুঁকিতে আছে। ইতিমধ্যে ভাঙনের কবলে বসতভিটা হারিয়ে কেউ কেউ আশ্রয়ণ প্রকল্প ও বিদ্যালয়ের মাঠে ঠাঁই নিয়েছেন।

আজ সকালে যাত্রাপুর ইউনিয়নের চর যাত্রাপুর ও ভগবতীপুর এলাকা ঘুরে ব্রহ্মপুত্র ও দুধকুমার নদের ভাঙনের চিত্র দেখা গেছে। কয়েকটি বসতভিটা নদীগর্ভে বিলীন হওয়ার চিত্রও চোখে পড়ে। ভাঙন রোধে পানি উন্নয়ন বোর্ডের কিছু জিও ব্যাগ নদীর তীরে থাকলেও সেসব স্থাপন করা হয়নি। এ কারণে নদীভাঙন ও স্রোতের তোড়ে জিও ব্যাগ ভেসে যেতে দেখা যায়।
