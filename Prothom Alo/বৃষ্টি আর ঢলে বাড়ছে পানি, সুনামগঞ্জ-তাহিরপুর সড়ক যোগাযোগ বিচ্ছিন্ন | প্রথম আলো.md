পাউবোর নির্বাহী প্রকৌশলী মো. মামুন হাওলাদার বলেন, দুদিন ধরে সুনামগঞ্জ এবং সুনামগঞ্জের উজানে ভারতের চেরাপুঞ্জিতে বৃষ্টি হওয়ার কারণেই মূলত পানি বৃদ্ধি পাচ্ছে। পানি আরও বাড়তে পারে। আগামী দুই দিন ভারী বৃষ্টির পূর্বাভাস আছে। বন্যা পরিস্থিতির অবনতি হলেও বড় কোনো বন্যা হবে না বলে মনে করেন তিনি।

এদিকে উজান থেকে আসা পাহাড়ি ঢলে সদর উপজেলা, তাহিরপুর ও বিশ্বম্ভরপুর উপজেলার সীমান্তবর্তী এলাকার সড়ক ও ঘরবাড়ি প্লাবিত হয়েছে। তাহিরপুরের যাদুকাটা নদ, চারাগাঁও, কলাগাঁও, লাকমাছড়া, চানপুর এলাকা দিয়ে পাহাড়ি ঢল নামছে বেশি। তাহিরপুর-সুনামগঞ্জ সড়কের বিশ্বম্ভরপুর উপজেলার দুর্গাপুর ও শক্তিয়ারখলা এবং তাহিরপুরের আনোয়ারপুর এলাকায় ঢলের পানিতে প্লাবিত হওয়ায় গতকাল রোববার থেকে সড়কটিতে সরাসরি যান চলাচল বন্ধ আছে। স্থানীয় লোকজন এই তিন স্থানে নৌকায় পারাপার হচ্ছেন।
