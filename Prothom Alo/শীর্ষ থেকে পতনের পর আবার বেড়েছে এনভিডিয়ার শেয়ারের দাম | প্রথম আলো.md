গত ১৮ জুন এনভিডিয়ার বাজার মূলধন ৩ লাখ ৩৪ হাজার কোটি ডলারে উঠে যায়, এর মধ্য দিয়ে মাইক্রোসফটকে হটিয়ে এটি বিশ্বের সবচেয়ে দামি কোম্পানিতে পরিণত হয়। কিন্তু পরের তিন দিন শেয়ারের দাম কমায় এনভিডিয়ার বাজার মূলধন ৪৩০ বিলিয়ন বা ৪৩ হাজার কোটি ডলার কমে যায়।

এই কয়েক দিনে ক্ষতি যতটা হয়েছিল, তার পুরোটা এনভিডিয়া কাটিয়ে উঠতে পারেনি। গতকাল এনভিডিয়ার বাজার মূলধন ছিল ৩ দশমিক ১০ ট্রিলিয়ন বা ৩ লাখ ১০ হাজার কোটি ডলার। এখন তারা দামি কোম্পানির তালিকায় তৃতীয় স্থানে নেমে গেছে। প্রথম স্থানে আছে মাইক্রোসফট আর দ্বিতীয় স্থানে আছে অ্যাপল, তাদের বাজার মূলধন যথাক্রমে ৩ লাখ ৩৫ হাজার ও ৩ লাখ ২১ হাজার কোটি ডলার।

বাজার–বিশ্লেষকেরা বলছেন, এনভিডিয়ার ক্ষেত্রে যা দেখা যাচ্ছে, তা হলো রীতিমাফিক উত্থান-পতন। যে কোম্পানির শেয়ারের দাম দ্রুত বাড়ে, সেই কোম্পানির শেয়ারের দাম আবার হঠাৎ কমেও যায়।
