সু চিকে তাঁর পরিবার বা অন্য কারও সঙ্গে যোগাযোগ করতে দেওয়া হচ্ছে না। ২০২১ সালের ফেব্রুয়ারির পর শুধু গত বছরের জুলাইয়ে থাইল্যান্ডের পররাষ্ট্রমন্ত্রী সু চির সঙ্গে দেখা করার সুযোগ পেয়েছিলেন।

সু চির ছেলে কিম আরিস গত ফেব্রুয়ারিতে এএফপিকে বলেছিলেন, তিনি তাঁর মায়ের কাছ থেকে একটি চিঠি পেয়েছেন। চিঠিতে সু চি তাঁর অবস্থানের কথা জানিয়েছেন এবং তিনি (সু চি) ‘মানসিকভাবে শক্ত’ আছেন।

অভ্যুত্থানের পর সু চিকে গ্রেপ্তার করে তাঁর বিরুদ্ধে নানা অভিযোগে মামলা করা হয় এবং ওই সব মামলার কয়েকটিতে সু চিকে দোষী সাব্যস্ত করে মোট ২৭ বছরের কারাদণ্ড দেওয়া হয়েছে। সামরিক আদালতে হওয়া ওই বিচারকে প্রহসন বলেছে নানা মানবাধিকার সংগঠন। তাদের অভিযোগ, সু চিকে রাজনীতি থেকে দূরে রাখতেই এটা করা হচ্ছে।
