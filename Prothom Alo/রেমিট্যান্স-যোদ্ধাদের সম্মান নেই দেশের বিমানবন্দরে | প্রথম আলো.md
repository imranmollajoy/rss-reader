বিমানবন্দরে পরিচ্ছন্নতাকর্মী থেকে শুরু করে একেবারে ঊর্ধ্বতন কর্মকর্তা—সবারই হাবভাব একই। নানা সময়ে প্রবাসীরা এসব নিয়ে অভিযোগ জানালেও কোনো প্রতিকার এখনো পাওয়া যায়নি।

বাংলাদেশের বিমানবন্দরের যাত্রীসেবা নিয়ে সন্তুষ্ট হয়েছে, অথবা হয়রানির শিকার হয়নি—এমন প্রবাসী খুঁজে পাওয়া দুর্লভ। মাঝেমধ্যে সরকার প্রবাসী হয়রানি বন্ধে কিছু পদক্ষেপ নিলেও বাস্তবে এখনো বিমানবন্দরের চিত্র একই, বরং দিন দিন প্রবাসী হয়রানির মাত্রা আরও বাড়ছে।

শুধু বিমানবন্দরেই নয়, দূতাবাসে গিয়েও ভোগান্তির শেষ নেই। দূতাবাসেও দালাল চক্রকে না ধরলে এক দিনের কাজের জন্য তিন মাস ঘুরতে হয়।

প্রবাসজীবনের একটি বড় সমস্যা প্রবাসীর লাশ দেশে নেওয়া। প্রবাসে এসে অনেকে রোগে আক্রান্ত হয়ে মারা যান, অনেকে আত্মহত্যা করেন, কেউ সড়ক দুর্ঘটনায় বা কর্মক্ষেত্রে দুর্ঘটনাসহ নানা কারণে মারা যান। দেখা যায়, মৃত প্রবাসীর লাশ যে সংখ্যক দেশে ফেরে, তার চেয়ে অনেক বেশিসংখ্যক লাশ বিদেশেই থেকে যায়। দেশে পরিবারের সদস্যরা প্রিয় মানুষকে শেষ দেখাও দেখতে পারেন না। নানা জটিলতা ও বাধাবিপত্তির কারণে লাশ দেশে আনতে বা পাঠাতে সমস্যা হয়।
