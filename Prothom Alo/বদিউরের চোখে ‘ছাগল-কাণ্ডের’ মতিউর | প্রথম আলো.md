সরকারি কর্মকর্তা হিসেবে সদ্য সাবেক এনবিআর সদস্য মতিউর রহমান কতটা ক্ষমতাবান ছিলেন, তার কিছু বিবরণ পাওয়া যায় প্রতিষ্ঠানটির সাবেক চেয়ারম্যান বদিউর রহমানের লেখায়। মতিউরের বদলির জন্য একজন সাবেক সেনা প্রধানসহ কয়েকজন জেনারেল পর্যন্ত তদ্বির করেছিলেন।

সেই তদ্বিবের কথা বলার আগে মতিউরের বর্তমান অবস্থানটা একটু দেখে নিই।

জাতীয় রাজস্ব বোর্ডের সদ্য সাবেক সদস্য মতিউর রহমান কোথায় আছেন? আইনশৃঙ্খলা রক্ষাকারী বাহিনীগুলো বলছে, তাদের কাছে কোনো তথ্য নেই। তিনি যেই বিভাগে কাজ করেন, সেই বিভাগের কর্মকর্তারাও কিছু জানেন না।

ছেলে ইফাতের ছাগল-কাণ্ডের পরও মতিউর একটি টেলিভিশন চ্যানেলে নিজের আর্থিক সততা সম্পর্কে সাফাই গেয়েছেন। আর সেই সাফাই গাইতে গিয়ে তিনি নিজের ছেলেকেও অস্বীকার করেন।

এনবিআরের একদা প্রতাপশালী সদস্য মতিউর রহমানকে নিয়ে ২৫ জুন প্রথম আলোর প্রতিবেদনের শিরোনাম: ‘দেশে খোঁজ পাওয়া যাচ্ছে না, বিদেশে যেতে নিষেধাজ্ঞা’।
