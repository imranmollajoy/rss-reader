পটুয়াখালী বিজ্ঞান ও প্রযুক্তি বিশ্ববিদ্যালয়ের ল্যাঙ্গুয়েজ অ্যান্ড কমিউনিকেশন বিভাগের অধ্যাপক মেহেদী হাসান চাকরিচ্যুতির আশঙ্কা করছেন।

মেহেদীর ভাষ্য, একসময় বিশ্ববিদ্যালয়টিতে শিক্ষক নিয়োগে অনিয়মের বিষয়ে তিনি সোচ্চার হয়েছিলেন। এ কারণে তিনি বিশ্ববিদ্যালয় প্রশাসনের রোষানলে পড়েছেন। তাই বিশ্ববিদ্যালয় প্রশাসনের প্রশ্নবিদ্ধ তদন্ত কমিটি তাঁর বিরুদ্ধে ফরমায়েশি প্রতিবেদন দিয়েছে। এর পরিপ্রেক্ষিতে তাঁকে অপসারণের বিষয়ে কারণ দর্শানোর নোটিশ দেওয়া হয়েছে।

তবে বিশ্ববিদ্যালয়ের রেজিস্ট্রার অধ্যাপক সন্তোষ কুমার বসু প্রথম আলোকে বলেন, মেহেদীর বিরুদ্ধে ওঠা অভিযোগের বিষয়ে তদন্ত কমিটি গঠন করা হয়েছিল। কমিটি স্বাধীনভাবে তদন্ত করে অভিযোগের সত্যতা পেয়েছে। মেহেদীকে দোষী সাব্যস্ত করেছে কমিটি। সে অনুযায়ী এখন বিশ্ববিদ্যালয় প্রশাসন পদক্ষেপ নিচ্ছে।

তদন্ত প্রতিবেদনের পরিপ্রেক্ষিতে চাকরিচ্যুতির আশঙ্কায় মেহেদী বিশ্ববিদ্যালয়ের শিক্ষক সমিতিকে একটি চিঠি দিয়েছেন। চিঠিতে তিনি তদন্ত প্রতিবেদন অকার্যকর ও রহিত করার বিষয়ে ব্যবস্থা নিতে শিক্ষক সমিতির সভাপতি-সাধারণ সম্পাদকের প্রতি অনুরোধ জানিয়েছেন। পরে শিক্ষক সমিতির পক্ষ থেকে বিশ্ববিদ্যালয় প্রশাসনকে একটি চিঠি দেওয়া হয়েছে।
