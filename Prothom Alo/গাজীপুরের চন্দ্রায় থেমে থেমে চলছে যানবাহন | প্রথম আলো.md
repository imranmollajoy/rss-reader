আজ শুক্রবার সকালে সরেজমিনে দেখা গেছে, ঢাকা-টাঙ্গাইল মহাসড়কের সফিপুর উড়ালসড়ক থেকে চন্দ্রা পর্যন্ত থেমে থেমে চলছে যানবাহন। কালিয়াকৈর-নবীনগর সড়কে কবিরপুর থেকে চন্দ্রা হয়ে কালিয়াকৈরে খাড়াজোরা পর্যন্ত কোথাও দেখা গেছে দীর্ঘ যানজট। যাত্রীরা যে যেভাবে পারছেন, বাড়ি যাওয়ার চেষ্টা করছেন। কেউ বাসে, কেউ ট্রাক, পিকআপ বা ফিরতি পশুবাহী ট্রাকে বাড়ি ফিরছেন। তবে পিক-আপের গন্তব্যে যাওয়ার জন্য যাত্রীদের আগ্রহ বেশি লক্ষ্য করা গেছে। বিশেষ করে বগুড়া, নওগাঁ, গাইবান্ধা, নাটোরের লোকজনকে ঝুঁকিপূর্ণ পরিবহনগুলোতে উঠতে দেখা গেছে৷ স্বাভাবিক সময়ের থেকে ভাড়া বেশি হাওয়ায় শিল্পকারখানা শ্রমিকেরা কম ভাড়ার আশায় ঝুঁকিপূর্ণ পরিবহন ব্যবহার করে বাড়ি ফিরছেন।

যাত্রীদের মধ্যে একই প্রবণতা দেখা গেছে ঢাকা ময়মনসিংহ মহাসড়কের বোর্ডবাজার, ভোগরা বাইপাস, চান্দনা চৌরাস্তা, সালনা বাজার এলাকায়। এসব স্থানে সকাল থেকেই ঘরমুখী মানুষের উপচে পড়া ভিড় দেখা গেছে।
