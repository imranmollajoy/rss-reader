তবে এমন কিছু করলে আইসিসির কোড অব কন্ডাক্ট ভঙ্গের অভিযোগ আসতে পারে অস্ট্রেলিয়ার বিপক্ষে। ২.১১ নম্বর ধারা অনুযায়ী, আইসিসির কোনো ইভেন্টে কোনো দল যদি ইচ্ছাকৃতভাবে এমন কৌশল গ্রহণ করে, যেটি অন্য দলের অবস্থান বদলানোর ক্ষেত্রে প্রভাব ফেলে—তাহলে সেটি অসদাচরণ হিসেবে বিবেচিত হবে। জোর করে নেট রান রেটের ওপর প্রভাব ফেললেও সেটি শাস্তিযোগ্য অপরাধ হিসেবে বিবেচিত। যদিও আম্পায়াররা ঠিক কী দেখে এমন অভিযোগ আনবেন, সেটি নিশ্চিত নয়।

বিশ্বকাপে ইচ্ছাকৃতভাবে ধীরগতির খেলা অবশ্য অস্ট্রেলিয়ার জন্য নতুন কিছু নয়। ১৯৯৯ সালে ওয়েস্ট ইন্ডিজের বিপক্ষে ওল্ড ট্রাফোর্ডে ১১১ রানের লক্ষ্যে ২৫ ওভারে ৮৩ রান তুলে ফেলেছিল অস্ট্রেলিয়া। পরের ২৮ রান তুলতে তারা খেলে আরও ১৫.৪ ওভার। সুপার সিক্সে যেতে ৪৭.২ ওভারের মধ্যে জিততে হতো অস্ট্রেলিয়াকে। অস্ট্রেলিয়া ধীরগতিতে খেলেছিল মূলত নিউজিল্যান্ডকে বিদায় করে দিতে, যাদের বিপক্ষে গ্রুপ পর্বে হেরেছিল তারা। সেবারের নিয়ম অনুযায়ী, সুপার সিক্সে ওঠা দলগুলোর একে অন্যের বিপক্ষে পাওয়া পয়েন্ট যুক্ত হতো। মানে নিউজিল্যান্ড উঠলে কোনো পয়েন্ট পেত না অস্ট্রেলিয়া, ওয়েস্ট ইন্ডিজ উঠলে পেত। অবশ্য পরে স্কটল্যান্ডকে বড় ব্যবধানে হারিয়ে ঠিকই সুপার সিক্সে যায় নিউজিল্যান্ড।
