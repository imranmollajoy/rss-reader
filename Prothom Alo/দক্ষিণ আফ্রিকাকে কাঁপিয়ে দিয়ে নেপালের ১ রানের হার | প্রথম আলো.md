আর্নস ভেল গ্রাউন্ডের গ্যালারিতে ছেলেটির হাতে ছিল একটি প্লাকার্ড। তাতে লেখা, ‘প্যাশন ও গর্ব গভীর হলে দূরত্ব কিছুই না। বিশ্বকাপে নেপালকে সমর্থন দিতে ১৬,২৮৭ কিমি পথ পাড়ি দিয়েছি। কারণ কিছু স্বপ্ন প্রতিটি মাইলের সমান।’

তা, খুদে সেই সমর্থক এই বিশাল দূরত্ব পাড়ি দিয়ে কিংসটাউনে গিয়ে কি স্বপ্নপূরণ করতে পেরেছে? বলা ভালো, শুধু স্বপ্নপূরণই নয় রীতিমতো ইতিহাসের সাক্ষী হতে হতে শেষ পর্যন্ত আর হয়নি! আরেকটু হলেই দক্ষিণ আফ্রিকাকে হারিয়ে ক্রিকেট বিশ্বে রীতিমতো ভূমিকম্প তুলে দিত নেপাল! কিন্তু শেষ পর্যন্ত হারতে হলো মাত্র ১ রানে। হ্যাঁ, বিশ্বাস করুন আর নাই করুন, দক্ষিণ আফ্রিকার মতো পরাক্রমশালী দলকে চোখ রাঙাতে চোখ রাঙাতে শেষ পর্যন্ত নেপালিজদেরই হৃদয় ভেঙেছে।

আগে ব্যাট করে ৭ উইকেটে ১১৫ রান তুলেছিল দক্ষিণ আফ্রিকা। তাড়া করতে নেমে শেষ দুই ওভারে ১৬ রান দরকার ছিল নেপালের। তখনই ভর করে ভরপুর নাটকীয়তা। ১৯তম ওভারে কুশল মাল্লাকে হারিয়ে ৮ রান তুলতে পেরেছে নেপাল। জয়ের জন্য শেষ ওভারে দরকার ছিল ৮ রান। ওটনেইল বার্টমানের করা শেষ ওভারের প্রথম ৫ বল থেকে একটি চারসহ ৬ রান তুলতে পেরেছে নেপাল। জয়ের জন্য শেষ বলে দরকার ছিল ২ রান। দুর্ভাগ্য, গুলশান ঝা শেষ বলটি ব্যাটেই লাগাতে পারেননি। দৌড়ে রান নিয়ে ম্যাচটি টাই করার চেষ্টা করেছিলেন সোমপাল কামি ও ঝা। কিন্তু রান আউট হয়ে যান ঝা। মাত্র ১ রানের জয়ে দক্ষিণ আফ্রিকার খেলোয়াড়দের শরীর থেকে যেন ঘাম দিয়ে জ্বর ছেড়েছে!

বিস্তারিত আসছে...।
