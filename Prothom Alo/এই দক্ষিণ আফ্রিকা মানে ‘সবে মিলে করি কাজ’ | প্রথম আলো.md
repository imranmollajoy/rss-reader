দার্শনিক মানুষের কথা। তাই বলে দর্শনের আয়নায় দেখার দরকার নেই। কথাটাকে আক্ষরিক অর্থে নিলে কী হয়, তার উদাহরণ এই বিশ্বকাপের দক্ষিণ আফ্রিকা দল। টানা আট ম্যাচ জিতে যে দল ফাইনালে, সেই দলের ব্যাটসম্যানদের ফিফটি মাত্র ৩টি। যার দুটি আবার কুইন্টন ডি ককের। এই বিশ্বকাপ এমন সব উইকেটে খেলা হয়েছে, তাতে ৩০-৩৫ রানই হয়তো ফিফটির সমান। তবে তা তো সব দলের জন্যই। সবচেয়ে বেশি রান আর উইকেটের তালিকায় দক্ষিণ আফ্রিকানদের অণুবীক্ষণ যন্ত্র দিয়ে খুঁজতে হচ্ছে কেন?

সবচেয়ে বেশি রান করা ব্যাটসম্যানদের তালিকায় যান। দক্ষিণ আফ্রিকার কাউকে প্রথম পাবেন ৮ নম্বরে গিয়ে। মাত্র ২০৪ রান নিয়ে দক্ষিণ আফ্রিকার পক্ষে সবচেয়ে বেশি রান কুইন্টন ডি ককের। পরের নামটা ১৬ নম্বরে (ডেভিড মিলার), ২২ নম্বরে এর পরেরটা (হাইনরিখ ক্লাসেন), ২৩ নম্বরে ট্রিস্টান স্টাবস। প্রথম ২৫ জনে দক্ষিণ আফ্রিকার এই চারজনই।
