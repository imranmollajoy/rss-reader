কষ্টের একটা সীমা আছে তো! জীবনে প্রথম নড়াইলের বাইরের ঈদের আগের দিন মাশরাফিদের দল কানাডার বিপক্ষে হেরে গিয়েছিল! এরপর আর ঈদ হয়?

পরের বছরও খুব বাজে কাটল ঈদটা। ২০০৪ সালে ঈদের ঠিক আগের দিন অস্ট্রেলিয়ায় হাঁটুর অস্ত্রোপচার হয়েছিল। ঈদের দিনটা কেটেছিল পোস্ট অপারেটিভে শুয়ে শুয়ে। সেদিন মাশরাফির চোখের জল কোনো নিষেধ মানেনি।

এখন বড় হয়েছেন। অনেক কিছু মনের বিরুদ্ধে করতে হয়। এরপর তাই অনেক ঈদ দেশের বাইরে কাটাতে হয়েছে। তবে জীবনটা একটু শান্ত হয়েছে। এখন রাজনীতির সুবাদে বছরটাই প্রায় তাঁর কাটে নড়াইলে। ফলে ঘরের ঈদ খুব একটা মিস করতে হয় না। এই তো এ বছরও ঈদুল ফিতরের দিন বন্ধুবান্ধব নিয়ে ক্রিকেট টুর্নামেন্টের আয়োজন করেছিলেন। মজার ব্যাপার, সেখানে মাশরাফি একটা ম্যাচে ম্যান অব দ্য ম্যাচও হয়েছিলেন।

কিন্তু ঈদ এলে এত সব স্মৃতি ছাপিয়ে মাশরাফির মাথায় ভর করে একটি প্রতিবন্ধী ছেলের মুখ।

সেই সময় মাত্র জাতীয় দলে ঢুকেছেন তিনি। বাড়ির পাশেই একটি শারীরিক প্রতিবন্ধী ছেলে ছিল। প্রতি ঈদে মাশরাফির মা তাঁকে জামাকাপড় দিতেন, খাওয়াতেন। সেবার ঈদের দুই দিন আগে ছেলেটা সড়ক দুর্ঘটনায় মারা গেল। ছেলেটার একমাত্র স্বজন মা থাকেন লেবাননে।

মাশরাফি নিজের হাতে ওই ছেলের দাফন করলেন। নিজে তাঁর মাকে ফোন করে ছেলের মৃত্যুসংবাদ জানালেন। পরদিন ঈদের নামাজ পড়ে আসা পর বুকের মধ্যে হু হু করতে থাকল, আহা, ছেলেটা আর সেমাই খেতে আসবে না!
