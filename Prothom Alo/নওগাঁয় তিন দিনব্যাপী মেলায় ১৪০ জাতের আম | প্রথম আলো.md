জেলা কৃষি সম্প্রসারণ অধিদপ্তর সূত্রে জানা যায়, মেলায় নওগাঁর বিখ্যাত নাক ফজলি ও আম্রপালি তো আছেই; সেই সঙ্গে আমেরিকান পালমার, লেডিজেন, অস্ট্রেলিয়ার অস্টিন, জাপানের মিয়াজাকি, থাইল্যান্ডের কিং অব চাকাপাত, ব্রুনাই কিং, ল্যাংড়া, বারি আম-৪, দশেরী, কালিয়াভোগ, বান্দিগৌড়, বৃন্দাবনী, মতি আম, চোষা, সোনামুখী, বুলবুলি, কুমড়া জালি, মহুয়া, সিন্দুরা, রাতারগুল, দুধস্বর, চুউ, রাধাসুন্দরী, জাদুভোগসহ দেশি-বিদেশি বাহারি নাম ও স্বতন্ত্র স্বাদের ১৪০ জাতের আম থরে থরে সাজানো হয়েছে, যা দেখতে ভিড় করছেন বিভিন্ন স্থান থেকে আসা দর্শনার্থীরা।

মেলার স্টল ঘুরে বিভিন্ন জাতের আম দেখছিলেন স্থানীয় তরুণ আমিনুল ইসলাম। বাহারি নামের সব আম দেখে বিস্ময় প্রকাশ করে তিনি বলেন, ‘এত দিন আমি আম্রপালি, ল্যাংড়া, ফজলিসহ মাত্র ১০ থেকে ১২ প্রকার আমের নাম জানতাম। কিন্তু এত জাতের, আর এত চমৎকার ও বিচিত্র জাতের আম রয়েছে, এটা আমার ধারণা ছিল না। মেলায় এসে নওগাঁর আম সম্পর্কে অনেক নতুন কিছু জানতে পারলাম।’
