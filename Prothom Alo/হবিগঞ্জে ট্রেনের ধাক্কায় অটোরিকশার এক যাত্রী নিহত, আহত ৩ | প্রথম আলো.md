হবিগঞ্জের শায়েস্তাগঞ্জ রেলওয়ে পুলিশ সূত্রে জানা গেছে, দুপুরে চট্টগ্রাম থেকে ছেড়ে আসা সিলেটগামী আন্তনগর ট্রেন পাহাড়িকা এক্সপ্রেস বেলা দেড়টার দিকে হবিগঞ্জের লস্করপুর রেলগেট পার হচ্ছিল। রেলগেটের দায়িত্বরত লোকজন রেলক্রসিংয়ে বাঁশ দিয়ে ঢাকা-সিলেট মহাসড়কের দুই পাশের যানবাহন আটকে দেন। এ সময় তাঁরা এই সিগন্যাল অমান্য করে একটি সিএনজিচালিত অটোরিকশায় রেলক্রসিং পার হওয়ার চেষ্টা করেন। ঠিক তখনই ট্রেনের ধাক্কায় অটোরিকশাটির সামনের অংশ দুমড়েমুচড়ে যায়। এতে অটোরিকশার যাত্রী ফুলবানু ঘটনাস্থলেই প্রাণ হারান। এ ঘটনায় ফুলবানুর স্বামী মো. আবদুল্লাহ এবং অটোরিকশার চালকসহ আরও তিনজন গুরুতর আহত হন।
