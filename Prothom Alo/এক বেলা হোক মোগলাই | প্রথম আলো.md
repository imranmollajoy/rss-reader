**উপকরণ:** বাসমতী চাল ৭৫০ গ্রাম, খাসির মাংস ২ কেজি, পেঁয়াজ বেরেস্তা দেড় কাপ, আদাবাটা ২ টেবিল চামচ, রসুনবাটা ১ চা–চামচ, পোস্তবাটা ১ চা–চামচ, বাদামবাটা ১ টেবিল চামচ, তেল আধা কাপ, ঘি আধা কাপ, কিশমিশবাটা ১ চা–চামচ, টক দই আধা কাপ, তরল দুধ ১ কাপ, জাফরান ১ চা–চামচ, মরিচগুঁড়া ১ টেবিল চামচ, টমেটো সস ২ টেবিল চামচ, জায়ফল–জয়ত্রীগুঁড়া আধা চা–চামচ, কাবাবচিনি ৫-৬টি, আলুবোখারা ৮-১০টি, কাচ্চি মসলা (তারা মসলা ২টি, বড় এলাচি ৩টি, লবঙ্গ ৫টি, ছোট এলাচি ১০টি, দারুচিনি ৩ টুকরা, সাদা গোলমরিচ ৫টি, জিরা ১ চা–চামচ, শাহি জিরা ১ টেবিল চামচ। সব মসলা একসঙ্গে ব্লেন্ডারে গুঁড়া করলেই হয়ে যাবে কাচ্চি মসলা), তেজপাতা ৪টি, লবণ পরিমাণমতো ও গোলাপজল ২ চা–চামচ।

**প্রণালি:** বাসমতী চাল পানিতে ২ ঘণ্টা ভিজিয়ে রাখুন। তুলে আধা সেদ্ধ করে পানি ঝরিয়ে নিন। খাসির মাংস বড় বড় টুকরা করে কেটে লবণ মেখে ধুয়ে নিন (মাংসের কটু গন্ধ দূর হবে)। মাংসের পানি ঝরিয়ে টক দই, সব বাটা ও গুঁড়া মসলা, লবণ, বেরেস্তার তেল দিয়ে মেখে ৩ ঘণ্টা ঢেকে রাখুন। ম্যারিনেট করা মাংসের সঙ্গে অর্ধেকটা কাচ্চি মসলার গুঁড়া, তেজপাতা, গরমমসলা মেখে কাচ্চির পাত্রে ঢেলে নিন। এর ওপর কিছুটা বেরেস্তা, ভাজা বড় আলুর টুকরা দিন। এর ওপর আধা সেদ্ধ ভাত, জাফরান ভেজানো দুধ, কিশমিশ, আলুবোখারা, বাকি বেরেস্তা, গোলাপজল, বাকি কাচ্চি মসলার গুঁড়া ও ঘি ছড়িয়ে দিন। এবার হাঁড়ি আর ঢাকনার মাঝে আটা দিয়ে আটকে দিন। মাঝারি আঁচে ২০ মিনিট রেখে দিন। আঁচ কমিয়ে ১ ঘণ্টা রান্নার পর চুলা বন্ধ করে দিন। পরিবেশনের আগে হাঁড়ির মুখ খুলুন।
