ম্যাচের আগে সংবাদ সম্মেলনে কোচ খেলোয়াড়দের স্বাধীনতা দেওয়ার কথা বলেছিলেন। ‘বোনাস’–এর কথাটা বলে এক অর্থে সুপার এইটের মঞ্চটা উপভোগ করার বার্তাও দিয়েছিলেন। এমনকি ম্যাচ শেষে সংবাদ সম্মেলনে নাজমুলও বলেছেন, ‘ফ্রিডম (স্বাধীনতা) খেলার কথা সবাইকে বলা আছে। সবাই যেন ফ্রিডম নিয়ে খেলে। ম্যাচে গিয়ে যার যার প্ল্যান অনুযায়ী খেলার চেষ্টা করছে, কেন হচ্ছে না, ব্যক্তিগতভাবে আমার জানা নেই।’ বটে! তাহলে ওভাবে খেলাই ছিল লিটনের পরিকল্পনা! আর অধিনায়ক হিসেবে নাজমুলও জানেন না, পরিকল্পনা কেন কাজে লাগছে না! তাহলে জানেটা কে?

লিটনের ইনিংস (২৫ বলে ১৬, দুটি চার) যখন থেমেছে, খেলা ততক্ষণে নবম ওভারে (৮.৩ ওভার)। স্কোর ২ উইকেটে ৫৮। রান গড়ে ৭ এর নিচে। ৬৪ স্ট্রাইক রেটে এটা যদি হয় লিটনের স্বাধীন খেলার নমুনা, তাহলে সুপার এইটে দলের জন্য খেলার চেয়ে তাঁর ফর্মে ফেরার চেষ্টাটাই বেশি করে চোখে বেঁধে।
