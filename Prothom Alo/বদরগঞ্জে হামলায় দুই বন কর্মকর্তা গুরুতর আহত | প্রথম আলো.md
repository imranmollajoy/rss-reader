লিখিত অভিযোগ সূত্রে জানা যায়, ২০২১-২২ অর্থবছরে বদরগঞ্জের লোহানীপাড়া বন বিটের আওতায় বিষ্ণুপুর ইউনিয়নের ওসমানপুর খৈদাপাড়া এলাকায় সরকারি পাঁচ হেক্টর জমিতে সামাজিক বন বিভাগ গাছ লাগায়। এর সপ্তাহখানেক পরে ওই জমি নিজেদের দাবি করে ওই এলাকার শাখাওয়াত হোসেনসহ কয়েক ব্যক্তি রাতে গাছগুলো উপড়ে সেখানে আমের চারা রোপণ করেন। এ কারণে বন বিভাগের পক্ষ থেকে ওই জমি পুনরুদ্ধারে গতকাল বৃহস্পতিবার বিকেলে ওই এলাকায় অভিযান চালানো হয়। অভিযানে নেতৃত্ব দেন সামাজিক বন বিভাগ রংপুরের মিঠাপুকুর রেঞ্জ কর্মকর্তা রুহুল আমিন। এ সময় তাঁর সঙ্গে ছিলেন আরেক রেঞ্জ কর্মকর্তা ইকবাল হোসেন, বিট কর্মকর্তা শরিফুল ইসলাম, লোহানীপাড়া বনবিট কর্মকর্তা মোর্শেদ আলম, বাংলো চৌকিদার কামরুজ্জমান ও নূর আলম।
