সুনামগঞ্জ পৌর শহরের ৫ নম্বর ওয়ার্ডের কাউন্সিলর গোলাম সাবেরিন বলেন, ‘লক্ষণ ভালো না, মানুষের মধ্যে চরম আতঙ্ক দেখা দিয়েছে। শহরের বিভিন্ন এলাকার মানুষের বাড়িঘরে বন্যার পানি ঢুকছে। শহরের বড়পাড়া, তেঘরিয়া, উকিলপাড়া, হাসননগর, ওয়েজখালী, নতুনপাড়া, উত্তর আরপিননগর এলাকায় বন্যার পানি প্রবেশ করেছে।’

৬ নম্বর ওয়ার্ডের কাউন্সিলর আহসান জামিল বলেন, নদীতীরের অনেক ঘরবাড়িতে পানি ঢুকেছে। পানি বাড়ছে। মানুষের মধ্যে একটা আতঙ্ক কাজ করছে।

সুনামগঞ্জ সদর উপজেলার ইসলামপুর গ্রামের বাসিন্দা সামছু মিয়া বলেন, ‘ঘরও পানি উঠছে, ভয়ে আছি। ২২ সালের লাখান বইন্যা অইলে ত সব শেষ।’

সুনামগঞ্জ-তাহিরপুর সড়কে সরাসরি যান চলাচল চার দিন ধরে বন্ধ। ছাতকের সঙ্গে যোগাযোগের প্রধান রাস্তা ছাতক-সিলেট সড়কের পৌর এলাকার পেপার মিলের সামনে সড়ক প্লাবিত হওয়ায় সরাসরি গাড়ি চলাচল বন্ধ হয়ে পড়েছে।

পাহাড়ি ঢলে দোয়ারাবাজার উপজেলার লক্ষ্মীপুর ইউনিয়নের খাসিয়ামারা নদীতীরের বেড়িবাঁধ ভেঙে প্লাবিত হওয়া বক্তারপুর, চৌকিরঘাট, ইদ্রিসপুর, ঝিরারগাঁও, লক্ষ্মীপুর, নোয়াপাড়া, রসরাই, সুলতানপুর, এরুয়াখাই, মাঠগাঁও ও রণভূমি গ্রামে এখনো পানি আছে। ঘরবাড়ি ক্ষতিগ্রস্ত হওয়ায় বিপাকে পড়েছেন স্থানীয় বাসিন্দারা। কেউ কেউ সড়কের ওপর খুপরি তৈরি করে থাকছেন।
