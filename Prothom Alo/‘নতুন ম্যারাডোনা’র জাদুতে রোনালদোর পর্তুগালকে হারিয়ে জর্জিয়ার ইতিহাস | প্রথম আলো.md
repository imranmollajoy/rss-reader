প্রথম দুই ম্যাচে জিতে আগেই গ্রুপসেরা হয়ে শেষ ষোলো নিশ্চিত করেছিল পতুর্গাল। সে কারণেই হয়তো আগের ম্যাচ থেকে ৮ পরিবর্তন নিয়ে একাদশ সাজান পর্তুগাল কোচ রবর্তো মার্তিনেজ। নিয়মিত একাদশের বেশিরভাগ খেলোয়াড়কে বিশ্রাম দিলেও, একাদশে রেখে দেন অধিনায়ক রোনালদোকে। কিন্তু রোনালদোও এ ম্যাচে বিশেষ কোনো পার্থক্য গড়তে পারেননি। রূপকথার দুর্দান্ত এক গল্প লিখেই মাঠ ছেড়েছে জর্জিয়া।  

জার্মান ক্লাব শালকের মাঠে ম্যাচের দ্বিতীয় মিনিটেই জর্জিয়ার চমক। পর্তুগিজ ডিফেন্ডার আন্তোনিও সিলভার ভুলে মাঝমাঠের কাছাকাছি জায়গায় বল পান জর্জিয়ার গিওর্গে মিকাওতাদজে। একটু এগিয়ে গিয়ে তিনি বল বাড়ান খিচা কাভারাস্কেইয়ার উদ্দেশ্য। সুবিধাজনক জায়গায় বল পেয়ে ভুল করেননি নতুন ম্যারাডোনা খ্যাত নাপোলির এই উইঙ্গার। জায়গা বের করে দুর্দান্ত এক ফিনিশিংয়ে গোল করে এগিয়ে দেন জর্জিয়াকে।
