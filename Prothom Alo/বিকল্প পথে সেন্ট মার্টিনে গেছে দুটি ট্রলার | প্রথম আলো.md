চেয়ারম্যান মুজিবুর রহমান বলেন, বিকল্প নৌপথটিতে সাগর উত্তাল থাকে। এ জন্য এই পথে ঝুঁকি বেশি। তবে উত্তাল সাগর পাড়ি দিয়ে নৌযান চলাচল করায় কিছুটা হলেও স্বস্তিতে রয়েছেন দ্বীপের বাসিন্দারা। গতকাল সকালে শাহপরীর দ্বীপের বদরমোকাম এলাকা হয়ে দুটি ট্রলার সেন্ট মার্টিনের উদ্দেশে যাত্রা করে। ট্রলার দুটি দুপুর ১২টার দিকে দ্বীপে গিয়ে পৌঁছায়। এই ট্রলার দুটিতে তিন শতাধিক গ্যাস সিলিন্ডার, কিছু খাদ্যপণ্য ও ১০ থেকে ১২ যাত্রী ছিলেন।

সেন্ট মার্টিন ইউনিয়নের প্যানেল চেয়ারম্যান খোরশেদ আলম বলেন, বিকল্প পথে সীমিত পরিসরে নৌযান চলাচল করায় কিছুটা হলেও স্বস্তি ফিরেছে দ্বীপবাসীর মনে। কোস্টগার্ড, বিজিবি ও নৌবাহিনীর সার্বিক নজরধারী থাকায় এখন অনেকটা নিরাপদ বোধ করছেন দ্বীপের বাসিন্দারা।
