তারাগঞ্জের ফরিদাবাদ ডাক্তারপাড়া গ্রামের মাহমুদুল হাসানের খামারে গরু আছে ১৬টি। এর মধ্যে এবার চারটি গরু কোরবানির জন্য প্রস্তুত করে রেখেছিলেন। ছোট তিনটি গরু অনেক কষ্টে বিক্রি করেছেন। মোটাতাজা করা অন্তত ২০ মণ ওজনের বড় গরুটি তিনি বেচতে পারেননি। পাঁচ লাখ টাকা দামের গরুটি তিন লাখ টাকা দাম বলায় তিনি বেচেননি।

খামারি মাহমুদুল হাসান বলেন, এবার কোরবানিতে মোটাতাজা করা বড় গরুর চাহিদা ছিল না। চাহিদা ছিল ছোট ও মাঝারি গরুর। পাঁচ বছর ধরে কোরবানির আগে মোটাতাজা করার পর বেশ কয়েকটা গরু বিক্রি করেছেন। বেচতে গিয়ে এবারের মতো কখনো সমস্যায় পড়েননি। তিনি আরও বলেন, বেচতে না পারা গরুটিকে প্রতিদিন গম, ডালের ভুসি, চালের কুঁড়া, খইল, ভুট্টার গুঁড়া, চালের খুদ, কাঁচা ঘাস, খড় ও চিটাগুড় কিনে খাওয়াতে ৬০০-৭০০ টাকা লাগে। এই টাকা জোগান দেওয়া যেমন মুশকিল, তেমনই গরু বিক্রি করে খরচের টাকা ওঠানোও কঠিন হয়ে গেছে।
