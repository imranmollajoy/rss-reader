অন্যদিকে জাপানের বেশির ভাগ বিআইটি বা ইপিএতে প্রতিযোগিতা নীতিসংক্রান্ত অধ্যায় অন্তর্ভুক্ত রয়েছে। বিভিন্ন দেশের সঙ্গে তাদের ব্যবসায়িক অভিজ্ঞতার ইতিহাসের ভিত্তিতে এ ধরনের চুক্তিগুলোতে প্রতিযোগিতা নীতির নকশাও ভিন্ন। জাপানের ইপিএগুলো বিশ্লেষণে দেখা যায় যে সাধারণত চুক্তিসংশ্লিষ্ট বিরোধ নিষ্পত্তি প্রক্রিয়া থেকে প্রতিযোগিতা নীতিকে বাদ দেওয়া হয়েছে। তবে ন্যায্যতা এবং স্বচ্ছতা সংশ্লিষ্ট ধারাগুলো তাদের ইপিএগুলোতে বিদ্যমান (থাইল্যান্ড, ইন্দোনেশিয়া, ভারত এবং ইউরোপীয় ইউনিয়নের সঙ্গে জাপানের চুক্তিতে দেখা যায়)।

বাংলাদেশের প্রতিযোগিতা আইনের কাঠামো ন্যায্যতা ও স্বচ্ছতার নীতির সঙ্গে সাংঘর্ষিক না হলে, বাংলাদেশ প্রতিযোগিতা কমিশনের বিদ্যমান বেশ কিছু কার্যধারা এসব নীতির সঙ্গে অসামঞ্জস্যপূর্ণ।

উদাহরণস্বরূপ, বাংলাদেশে প্রতিযোগিতা কমিশন একজন সদস্যের (আইন) উপস্থিত ছাড়াই রায় ঘোষণা করছে এবং একই সংস্থা তদন্ত করা ও তার ভিত্তিতে বিচার করার কাজ করছে। উপরন্তু অর্থনৈতিক হিসাব–নিকাশের জন্য ওপর বিশেষজ্ঞ মতামত ব্যবহার করছে না। প্রতিযোগিতা আইনের আওতায় বিচারপ্রক্রিয়ায় সাক্ষ্য আইনের সঠিক প্রয়োগ হচ্ছে না।

একই সঙ্গে প্রতিযোগিতা আইনের যথাযথ প্রয়োগের জন্য অত্যন্ত গুরুত্বপূর্ণ—সংশ্লিষ্ট বাজার নিরূপণের কোনো মানদণ্ড নির্ধারণ করে কোনো বিধি প্রণয়ন করা হয়নি, বাজারে কর্তৃত্বময় অবস্থানের সীমা নির্ধারিত হয়নি। কাজেই জাপানি আলোচকেরা যদি প্রক্রিয়াগত ন্যায্যতা ও স্বচ্ছতার ওপর জোর দেন, তাহলে তা বাংলাদেশের জন্য নীতিনির্ধারণী বিষয়ে পরিণত হতে পারে।
