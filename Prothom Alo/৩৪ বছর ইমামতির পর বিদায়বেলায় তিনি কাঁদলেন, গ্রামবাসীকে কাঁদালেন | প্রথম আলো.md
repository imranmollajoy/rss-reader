টানা ৩৪ বছর একই মসজিদে ইমামতি করেছেন, স্থানীয় শিশুদের মক্তবে পড়িয়েছেন। দীর্ঘ সময় এক গ্রামে থাকার পর বার্ধক্যের কারণে এবার বিদায় নিলেন। বিদায়বেলায় তাঁকে দেওয়া হয়েছে সংবর্ধনা। সেখানে তিনি কাঁদলেন, কাঁদালেন গ্রামবাসীকেও। ওই ইমামের নাম হাফেজ আবদুল্লাহ (৬৫)। তিনি ব্রাহ্মণবাড়িয়ার সরাইল উপজেলার নোয়াগাঁও ইউনিয়নের নোয়াগাঁও পশ্চিমপাড়া জামে মসজিদের ইমাম ও খতিব ছিলেন।

গতকাল বৃহস্পতিবার দুপুরে গ্রামের মসজিদ প্রাঙ্গণে হাফেজ আবদুল্লাহর বিদায় সংবর্ধনা অনুষ্ঠিত হয়। স্থানীয় শিক্ষক ফজুলুল হক মৃধার সভাপতিত্বে অনুষ্ঠানে উপস্থিত ছিলেন ঢাকা বিশ্ববিদ্যালয়ের শিক্ষক শাহমান মৈশান, আইনজীবী নূরে আলম, ইউপি সদস্য শাহজাহান খান, সাবেক ইউপি সদস্য আবদুর রাজ্জাক প্রমুখ। এ সময় সেখানে কয়েক শ গ্রামবাসী উপস্থিত ছিলেন।
