দেড় বছর আগে ব্রিটিশ এয়ারওয়েজে যোগ দেওয়া ২৩ বছর বয়সী ক্রু নিকোলাকে মানববর্ম হিসেবে পাঠানো হয় একটি সেনা শিবিরে। নিকোলা বলেন, ‘এক মরুভূমির মাঝখানে গিয়ে তারা থামে। বাসে থাকা সেনারা আমাদের বাস ঘিরে ফেলে জানালা দিয়ে বন্দুক তাক করে। চারদিকে তখন পিনপতন নীরবতা। শিশুরা পর্যন্ত কান্না বন্ধ করছিল না। আমাদের তখন মনে হচ্ছিল এই বুঝি আমাদের গুলি করা হবে। মনে করেছিলাম এটা প্রতিশোধের শুরু। কিন্তু গুলি শেষ পর্যন্ত হয়নি। আজ পর্যন্ত বুঝতে পারিনি কেন মরুভূমির মাঝখানে গাড়ি থামিয়ে তারা আমাদের দিকে বন্দুক তাক করেছিল।’

সেই শিবিরে প্রবাসী ব্রিটিশ নাগরিকদেরও আটকে রাখা হয়েছিল বলে জানান নিকোলা। তিনি বলেন, শিবিরের পরিস্থিতি ছিল অমানবিক ও ভয়ংকর। যত্রতত্র মলমূত্র পড়ে ছিল। পানি ও খাবার তেমন ছিল না। কারও না কারও ডায়রিয়া লেগেই থাকত।

তাঁকে যখন মুক্তি দেওয়া হয়, তখন ব্রিটিশ এয়ারওয়েজের আচরণে চরম হতাশ হয়েছেন বলে জানান নিকোলা। বলেন, মুক্তি পাওয়ার পর দ্রুত কাজে যোগ দেওয়ার জন্য তাঁকে চাপ দেওয়া হতে থাকে। এর কারণ হিসেবে কেবিন ক্রুর সংকট এবং মধ্যপ্রাচ্যে আবারও ফ্লাইট পরিচালনা শুরুর কথা বলা হয়েছিল। যদিও মধ্যপ্রাচ্যের ফ্লাইটের দায়িত্ব না দিতে বারবার কর্তৃপক্ষকে অনুরোধ করেছিলেন তিনি।
