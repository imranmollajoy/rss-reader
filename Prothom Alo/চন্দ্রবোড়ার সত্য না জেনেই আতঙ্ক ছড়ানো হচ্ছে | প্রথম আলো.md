সাপবিশেষজ্ঞ ও বিশেষজ্ঞ চিকিৎসকেরা বলেছেন, রাসেলস ভাইপার বা চন্দ্রবোড়া সাপ নিয়ে অতিকথন হচ্ছে। সত্য না জেনেই আতঙ্ক ছড়ানো হয়েছে, এ ক্ষেত্রে গণমাধ্যমেরও দায় আছে। সাপের ব্যাপারে মানুষকে সচেতন করতে হবে, কাউকে সাপে কামড়ালে দ্রুত হাসপাতালে নিতে হবে।

গতকাল বৃহস্পতিবার ‘রাসেলস ভাইপার: ভয় বনাম বাস্তবতা’ শীর্ষক আলোচনা অনুষ্ঠানে বিশেষজ্ঞরা এ কথাগুলো বলেন। বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) বঙ্গমাতা শেখ ফজিলাতুন্নেছা মুজিব কনভেনশন হলে মেডিসিন–বিশেষজ্ঞ চিকিৎসকদের সংগঠন বাংলাদেশ মেডিসিন সোসাইটি এই আলোচনা অনুষ্ঠানের আয়োজন করে। সারা দেশের সরকারি উপজেলা, জেলা ও মেডিকেল কলেজ হাসপাতালের চিকিৎসকেরা অনলাইনে অনুষ্ঠানে যুক্ত ছিলেন।

আলোচকদের মধ্যে দু–একজন ওঝা রাখলে ভালো হতো—এমন মন্তব্য করে অনুষ্ঠানের প্রধান অতিথি স্বাস্থ্যমন্ত্রী সামন্ত লাল সেন বলেন, কোনো ভুল তথ্য দেওয়া যাবে না। সাপ সম্পর্কে মানুষকে সচেতন করতে হবে। এ কাজ দুটি সবচেয়ে ভালোভাবে করতে পারেন সাংবাদিকেরা। তিনি বলেন, মানুষকে দ্রুত হাসপাতালে নিতে হবে—এটা সবাইকে বোঝাতে হবে। দেশে সাপের কামড়ের রোগীর ওষুধ অ্যান্টিভেনমের কোনো ঘাটতি নেই।
