গত বছরের ২৮ অক্টোবর থেকে এ বছরের ৭ জানুয়ারি পর্যন্ত বিএনপির যুগপৎ আন্দোলনে চট্টগ্রামে মাঠে ছিলেন না কোনো নেতা–কর্মী। শেষের দিকে এসে হঠাৎ রাস্তা কিংবা অলিগলিতে দাঁড়িয়ে একটি ছবি তুলে বিভিন্ন গণমাধ্যমে পাঠিয়েই আন্দোলন কর্মসূচি শেষ করেছেন তাঁরা। নগর বিএনপির শীর্ষ নেতাদেরও দেখা যায়নি। বিএনপির এক কর্মী জানান, যেখানে নেতারা ছিলেন না, কর্মীরা কী করবেন।

এদিকে নতুন কমিটিতে নগর বিএনপির জ্যেষ্ঠ সদস্য এরশাদ উল্লাহ, যুগ্ম আহ্বায়ক নাজিমুর রহমান, এস এম সাইফুল ইসলাম, আবুল হাশেমের নাম শোনা যাচ্ছে। এরশাদ উল্লাহ, আবুল হাশেম আহ্বায়ক, নাজিমুর রহমান, সাইফুল ইসলাম সদস্যসচিব হতে পারেন। আবার শাহাদাত আহ্বায়ক থাকতে পারেন, এ রকমও শোনা যাচ্ছে।

জানতে চাইলে নগর বিএনপির বিলুপ্ত কমিটির আহ্বায়ক শাহাদাত হোসেন গতকাল বৃহস্পতিবার প্রথম আলোকে বলেন, ‘দলীয় হাই কমান্ড যে সিদ্ধান্ত নিয়েছে, আমরা তা–ই মেনে নেব। আমি নিজেও দীর্ঘদিন থেকে চাইছি কেন্দ্রে চলে যেতে।’

কমিটি গঠনে ব্যর্থতা অস্বীকার করে শাহাদাত হোসেন বলেন, ‘আমরা বেশ কয়েকবার উদ্যোগ নিয়েছিলাম। নানা কারণে হয়নি। কেন হয়নি, সবাই জানেন।’ সরকার পতনের আন্দোলনে নিজের সর্বোচ্চ দিয়ে চেষ্টা করেছেন, দাবি শাহাদাতের।
