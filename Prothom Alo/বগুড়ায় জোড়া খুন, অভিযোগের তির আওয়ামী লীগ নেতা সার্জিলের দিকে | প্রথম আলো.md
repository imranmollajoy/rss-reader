শরীফের মা হেনা বেগম বলেন, রাত সাড়ে ১২টার দিকে হঠাৎ শরীফের ফোনে একটা কল আসে। সঙ্গে সঙ্গে ‘আমি আসতেছি মামা’ বলে বাড়ি থেকে বেরিয়ে যান তিনি। এরপর গুলির শব্দ। এরপর বাড়ি থেকে বের হয়ে তিনি দেখেন, সব শেষ। ছেলের রক্তভেজা লাশ রাস্তায় পড়ে আছে।

এ অভিযোগের বিষয়ে জানতে সৈয়দ সার্জিল আহম্মেদের সঙ্গে যোগাযোগের চেষ্টা করা হলেও তাঁর দুটি মুঠোফোন নম্বর বন্ধ পাওয়া যায়।

তবে সার্জিলের বড় ভাই ও জেলা মোটর শ্রমিক ইউনিয়নের সাধারণ সম্পাদক সৈয়দ কবির আহম্মেদ প্রথম আলোকে বলেন, ‘রাত সাড়ে ১২টার দিকে সার্জিলের প্রবাসী মেয়েকে নিয়ে আমার আরেক ভাতিজা গাড়ি চালিয়ে বাসায় ফিরছিলেন। এ সময় রাস্তায় মাতলামি করছিলেন বুলেট নামের এক বখাটে যুবক। একপর্যায়ে ওই যুবক আমার ভাতিজিকে উত্ত্যক্ত করলে তাঁরা (ভাতিজা ও ভাতিজি) কথা না বাড়িয়ে গাড়ি নিয়ে বাসায় চলে যায়। এ ঘটনার পর সার্জিল ও আমি শহরের ১ নম্বর ওয়ার্ডের কাউন্সিলর শাহ মেহেদী হাসানের অফিসের সামনে দাঁড়িয়ে সদর থানার ভারপ্রাপ্ত কর্মকর্তাকে (ওসি) বিষয়টি জানাই। সেখানে অবস্থানকালেই হঠাৎ খবর আসে, চকরপাড়া এলাকায় দুই যুবককে কুপিয়ে হত্যা করা হয়েছে। এলাকার জনপ্রতিনিধি হিসেবে সার্জিল ও শাহ মেহেদী হাসান এ খবর শুনে পরে হয়তো সেখানে গেছেন। কিন্তু বখাটে বুলেটের মাতলামির ঘটনার সঙ্গে এ হত্যাকাণ্ডের কোনো সম্পৃক্ততা নেই। দুটি আলাদা ঘটনা। আমার ভাই সৈয়দ সার্জিলকে এ ঘটনায় ফাঁসানোর ষড়যন্ত্র চলছে।’
