এভাবেই নিজেদের ঈদ উদ্‌যাপনের কথা বলছিলেন চাঁদপুরের মতলব দক্ষিণ উপজেলা ফায়ার সার্ভিস স্টেশনের উপকর্মকর্তা মোহাম্মদ আলী। তাঁর কার্যালয়ের বেশির ভাগ কর্মী এবারের ঈদে ছুটি পাননি। গতকাল সোমবার স্বজনদের ছাড়া তাঁরা ঈদ উদ্‌যাপন করেছেন। নিজেরা রান্না করে ঈদের সেমাই, পোলাও ও মাংস খেয়ে সহকর্মীদের মধ্যে ঈদের আনন্দ ভাগাভাগি করেছেন তাঁরা।

ফায়ার সার্ভিসের কর্মকর্তা মোহাম্মদ আলী প্রথম আলোকে বলেন, তাঁর কার্যালয়ে কর্মকর্তা ও কর্মী (ফায়ার ফাইটার) মিলিয়ে মোট ২৭ জন দায়িত্ব পালন করেন। এর মধ্যে এবার ঈদের ছুটি পেয়ে বাড়িতে গেছেন মাত্র ছয়জন। বাকি ২১ জন জরুরি সেবার দায়িত্ব পালনের জন্য ছুটি পাননি।
