মিলা বলেন, ‘ভক্তদের প্রত্যাশা অনুযায়ী “টোনা টুনি” গানে হাজির হচ্ছি। তবে এমন আইটেম গানে আর কখনো হাজির হব না। নতুন গানটি হতে যাচ্ছে আমার দ্বিতীয় এবং শেষ আইটেম গার্ল হিসেবে পারফর্ম। দুই বছর আগে গানটি তৈরি করেছি। বেশ সময় নিয়ে কাজটি করেছি, যাতে দীর্ঘ সময় পর শ্রোতা-দর্শকেরা নিরাশ না হয়। এমন একটি চমক নিয়েই ফিরতে চেয়েছিলাম। অপেক্ষার অবসান। এখন সবার প্রতিক্রিয়া জানার অপেক্ষায়।’ এই গায়িকা আরও বলেন, ‘মাঝের দিনগুলোতে নতুন গানের অনেক প্রস্তাব পেয়েছিলাম, কিন্তু করিনি এই গানের জন্য। দীর্ঘ সময় এই গানের অপেক্ষায় ছিলাম। এ গানের জন্য অন্য রকম একটা মায়া তৈরি হয়েছে। গানের ভিডিও তৈরি হওয়ার পর প্রত্যাশা আরও বেড়ে গেছে। এখন শ্রোতাদের প্রতিক্রিয়া জানার অপেক্ষায়। টিজার প্রকাশের পর ভক্তরা লুফে নিয়েছেন। ভক্তরা নতুন গানের খবরে বেশ আনন্দিত।’
