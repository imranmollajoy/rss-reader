এই বাংলাদেশপ্রীতির কারণ, অস্ট্রেলিয়ার সেমিফাইনাল-ভাগ্য এখন নির্ভর করছে বাংলাদেশের ওপর। সোমবার সেন্ট ভিনসেন্টের রাত আর বাংলাদেশের মঙ্গলবার সকালে সুপার এইটের শেষ ম্যাচে বাংলাদেশ মুখোমুখি হবে আফগানিস্তানের। আফগানিস্তান জিতলেই অস্ট্রেলিয়ার আশা শেষ। আগের ম্যাচে অস্ট্রেলিয়াকে হারানো আফগানিস্তান দুই জয়ে ৪ পয়েন্ট নিয়ে উঠে যাবে সেমিফাইনালে।

আফগানিস্তানের কাছে অস্ট্রেলিয়ার পরাজয় যে বাংলাদেশের জন্যও ক্ষীণ একটা আশা জাগিয়ে তুলেছিল, সেটির কী হলো? কাগজে-কলমে সেই সম্ভাবনা আছে। হয়তো কাগজে-কলমেই। বাস্তবে তা অনেক কঠিন। অস্ট্রেলিয়া ও আফগানিস্তান দুই দলকেই নেট রান রেটে পেছনে ফেলে সেমিফাইনালে উঠতে হলে বাংলাদেশকে জিততে হবে কমপক্ষে ৬২ রানে। কঠিন না বলে কাজটাকে অসম্ভবই বলে ফেলা যায়, তা বোঝা যাবে একটা উদাহরণ দিলে। ধরুন বাংলাদেশ প্রথমে ব্যাটিং করে ১৬০ রান করল। এরপর আফগানিস্তানকে আটকে রাখতে হবে ৯৮ রানে।

এটা যে প্রায় অসম্ভব, তা জানেন বলেই মিচেল মার্শ বাংলাদেশের এমন সমর্থক হয়ে গেছেন। আফগানিস্তান জিতলেই তো সব শেষ। বাংলাদেশের জয় চাইছেন তাই মনেপ্রাণে। সেই জয় যে নেট রানরেটে অস্ট্রেলিয়াকে টপকে যাওয়ার মতো হবে না, এই বিশ্বাস তো তাঁর থাকারই কথা।
