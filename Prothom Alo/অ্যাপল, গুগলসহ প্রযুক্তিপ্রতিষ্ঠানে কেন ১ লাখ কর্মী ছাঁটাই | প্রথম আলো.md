বিশ্বের প্রযুক্তিপ্রতিষ্ঠানগুলো আবারও কর্মী ছাঁটাই করেছে। চলতি মাসে প্রায় এক লাখ কর্মী ছাঁটাই করেছে প্রতিষ্ঠানগুলো। কর্মী ছাঁটাই নিয়ে বিশেষ প্রতিষ্ঠান লেঅফস ডট ফাইয়ের তথ্য অনুযায়ী, সারা বিশ্বে চলতি বছরের প্রথমার্ধে ৩৩৩টি প্রযুক্তিপ্রতিষ্ঠানের ৯৮ হাজার ৮৩৪ জন কর্মী ছাঁটাইয়ের শিকার হয়েছেন। এসব প্রতিষ্ঠানের মধ্যে অ্যাপল, গুগল, মাইক্রোসফট ও মেটাও আছে।

টাইমস অব ইন্ডিয়া ও বিজনেস স্ট্যান্ডার্ডের প্রতিবেদনে বলা হয়েছে, অর্থনৈতিক অনিশ্চয়তা প্রযুক্তি খাতের কর্মশক্তিকে প্রভাবিত করে চলেছে। লেঅফস ডট ফাইয়ের তথ্য অনুযায়ী, গত মে মাসেই ৩৯টি কোম্পানি ৯ হাজার ৭৪২ জন কর্মী ছাঁটাই করেছে।

মে মাসে গুগল প্রায় ২০০ কর্মী ছাঁটাই করেছে। ক্যালিফোর্নিয়ার সানিভেলেতে প্রকৌশলী পদে এই ছাঁটাই হয়েছে। প্রতিষ্ঠানটি বলেছে, এই ছাঁটাই গুগলের মূল প্রতিষ্ঠান অ্যালফাবেটের বৃহত্তর পরিকল্পনার অংশ, যা গত বছর ঘোষণা করা হয়েছিল। ওই সময় প্রতিষ্ঠানটি কর্মীর সংখ্যা প্রায় ৬ শতাংশ কমানোর লক্ষ্য নিয়েছিল।
