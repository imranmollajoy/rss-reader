বেলে ও দোআঁশ মাটির কারণে লালমনিরহাটে ‘সুপারফুড’ খ্যাত বিদেশি ফসল কিনোয়া চাষে সাফল্য পাচ্ছেন চাষিরা। কিন্তু উচ্চ প্রোটিনসমৃদ্ধ খাবারটির বাজার নিয়ে তাঁরা চিন্তিত। চলতি বছর লালমনিরহাটের হাতীবান্ধায় ৭০ শতাংশ জমিতে এই ফসল চাষ করে সাফল্য পেয়েছেন এক কৃষক। ফসলটির বাজারব্যবস্থা তৈরি করতে পারলে আরও অনেকে চাষাবাদে উদ্বুদ্ধ হবেন বলে জানিয়েছেন কৃষকেরা।

কৃষি বিভাগ জানিয়েছে, কিনোয়া মূলত দক্ষিণ আমেরিকার ফসল। একমাত্র উদ্ভিজ্জ প্রোটিন উৎস, যাতে ৯ ধরনের প্রয়োজনীয় অ্যামিনো অ্যাসিড আছে। বিশেষত লাইসিন নামের অত্যাবশ্যকীয় অ্যামিনো অ্যাসিড আর কোনো উদ্ভিজ্জ আমিষ খাদ্য থেকে সেভাবে পাওয়া যায় না। আয়রন, ম্যাগনেশিয়াম, ভিটামিন ই ও ফাইবারের চমৎকার উৎস এই কিনোয়া।
