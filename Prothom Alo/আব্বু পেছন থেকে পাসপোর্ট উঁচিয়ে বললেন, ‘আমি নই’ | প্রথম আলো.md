ভদ্রমহিলা আমাদের বিনা মূল্যে ঢুকতে দিলেন। আর আব্বুকে থামিয়ে ২০ ডলার প্রবেশ ফি চাইলেন। তড়িঘড়ি আমার ওয়ালেট থেকে আব্বুর ফি দিয়ে দিলাম।

ব্যস, আর যায় কোথায়! জাদুঘরে ঘোরাটা মুশকিল হয়ে গেল। একটু পরপর আব্বু বলতে থাকলেন, ‘তুমি কেন টাকা দিতে গেলে? আমি তো টাকা এনেছি, তুমি জানতে না ইলিনয় রেসিডেন্ট না হলে টাকা লাগে?’

আমি বললাম, ‘আব্বু তুমি তো সারা জীবন খরচ করে আমাকে এই অবধি এনেছ। আজ নাহয় আমি তোমার ফি দিলাম।’

আব্বু তেমন সন্তুষ্ট হলেন না।

আব্বু আমাদের শখ–আহ্লাদ মেটানোর জন্য কত শ্রম দিয়েছেন। আব্বুকে তাঁর শখের তেমন কোনো জিনিস কিনতে দেখিনি। সংসারের জন্য আব্বু সব সময় উদার। আমাদের উচিত-অনুচিত সব ইচ্ছের কত মূল্য ছিল তাঁর কাছে! অথচ আজ, আমার ২০ ডলার খরচা করাটাও তাঁর কাছে অতিরিক্ত মনে হলো।
