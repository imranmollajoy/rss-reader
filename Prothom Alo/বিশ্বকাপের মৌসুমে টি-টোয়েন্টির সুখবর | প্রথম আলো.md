অর্থাৎ প্রতি ১০০ জনের ৫২ জনই ক্রিকেটের পুরোনো ও দীর্ঘতম সংস্করণকে সবচেয়ে গুরুত্বপূর্ণ ফরম্যাট মনে করেন না। তাঁদের মধ্যে ৩০ শতাংশ টি-টোয়েন্টিকে সবচেয়ে বেশি গুরুত্ব দিচ্ছেন, ওয়ানডেকে এগিয়ে রাখছেন ২২ শতাংশ। এদিক থেকে টি-টোয়েন্টির পাশাপাশি ওয়ানডেকেও সবচেয়ে গুরুত্বপূর্ণ মনে করা ক্রিকেটারের সংখ্যা বেড়েছে।

ডব্লুসিএর প্রধান নির্বাহী টম মোফাত খেলোয়াড়দের সঙ্গে সাক্ষাতের জন্য টি-টোয়েন্টি বিশ্বকাপজুড়ে যুক্তরাষ্ট্র ও ওয়েস্ট ইন্ডিজে ভ্রমণ করেছেন। খেলোয়াড়দের মধ্যে সাদা বল ক্রিকেটের গুরুত্ব বাড়ছে জানিয়ে তিনি ক্রিকইনফোকে বলেন, ‘এবারের টি-টোয়েন্টি বিশ্বকাপ দারুণ সাড়া পেয়েছে। আমাদের সাম্প্রতিক বৈশ্বিক খেলোয়াড় জরিপের তথ্য বলছে, ক্রিকেটারদের মধ্যে টি-টোয়েন্টিকে অগ্রাধিকার দেওয়ার প্রবণতা বাড়ছে।’ 

জরিপে অংশগ্রহণকারীদের মধ্যে আছেন অস্ট্রেলিয়া, বাংলাদেশ, ইংল্যান্ড, নিউজিল্যান্ড, দক্ষিণ আফ্রিকা ও ওয়েস্ট ইন্ডিজের ক্রিকেটাররা। ভারত, পাকিস্তান ও আফগানিস্তানের ক্রিকেটারদের সংগঠন না থাকায় তাঁরা জরিপে অংশ নেননি। এ বছরের শেষ দিকে জরিপের পূর্ণাঙ্গ তথ্য প্রকাশ করবে ডব্লুসিএ। 
