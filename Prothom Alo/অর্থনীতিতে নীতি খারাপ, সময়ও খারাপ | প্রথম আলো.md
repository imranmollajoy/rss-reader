অর্থনীতি ভালো রাখতে হলে ভালো নীতির পাশাপাশি ভাগ্যও ভালো থাকতে হয়। কিন্তু দেশের অর্থনীতিতে দুটোই এখন খারাপ। খারাপ নীতি ও খারাপ সময়—দুটোই একসঙ্গে চলছে। প্রস্তাবিত ২০২৪-২৫ অর্থবছরের বাজেটের ওপর আয়োজিত এক আলোচনা সভায় এ মন্তব্য করা হয়।

বেসরকারি গবেষণা সংস্থা রিসার্চ অ্যান্ড পলিসি ইন্টিগ্রেশন ফর ডেভেলপমেন্ট (র‍্যাপিড) এই আলোচনা সভার আয়োজন করে। গতকাল বৃহস্পতিবার সকালে রাজধানীর জাতীয় প্রেসক্লাবে আয়োজিত অনুষ্ঠানে মূল প্রবন্ধ উপস্থাপন করেন র‍্যাপিডের চেয়ারম্যান এম এ রাজ্জাক। অনুষ্ঠান সঞ্চালনা করেন নির্বাহী পরিচালক এম আবু ইউসুফ।

সভায় বিশেষ অতিথির বক্তব্যে বাংলাদেশ উন্নয়ন গবেষণা প্রতিষ্ঠানের (বিআইডিএস) মহাপরিচালক বিনায়ক সেন বলেছেন, খাদ্য মূল্যস্ফীতি বেশি বৃদ্ধির কারণ রহস্যময়। খাদ্য মূল্যস্ফীতি কেন বাড়ছে, তার সদুত্তর পাওয়া দরকার। তিনি মনে করেন, ‘মূল্যস্ফীতিকে যদি আমরা প্রধান শত্রু মনে করি, তবে তা নিয়ন্ত্রণে প্রস্তাবিত বাজেট আরও ছোট করার সুযোগ ছিল। পোলট্রি, মৎস্য, পশুসম্পদ খাতেও শুল্ক কমিয়ে খরচ কমানোর সুযোগ আছে। খাদ্য মূল্যস্ফীতি কেন বৃদ্ধির শীর্ষে, সেটা এখনো রহস্যময়।’
