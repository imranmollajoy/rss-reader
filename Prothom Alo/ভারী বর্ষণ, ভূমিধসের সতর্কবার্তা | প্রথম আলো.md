আবহাওয়া অফিস বলেছে, লঘুচাপের বর্ধিতাংশ পশ্চিমবঙ্গ থেকে উত্তর-পশ্চিম বঙ্গোপসাগর পর্যন্ত বিস্তৃত রয়েছে। মৌসুমি বায়ু বাংলাদেশের ওপর সক্রিয় এবং উত্তর বঙ্গোপসাগরের অন্যত্র মাঝারি থেকে প্রবল অবস্থায় রয়েছে।

পাহাড়ি ঢল ও বৃষ্টিপাতের কারণে দেশের বিভিন্ন অঞ্চলে বন্যা দেখা দিয়েছে। বুধবার বন্যা পূর্বাভাস ও সতর্কীকরণ কেন্দ্রের পূর্বাভাসে আবহাওয়া অফিসের তথ্যের বরাত দিয়ে বলা হয়েছে, আগামী ২৪ থেকে ৪৮ ঘণ্টায় দেশের উত্তর-পূর্বাঞ্চল, উত্তরাঞ্চল ও তৎসংলগ্ন উজানে ভারী থেকে অতিভারী বৃষ্টি হতে পারে।

বন্যার পূর্বাভাসে বলা হয়েছে, আগামী ২৪ ঘণ্টায় উত্তর-পূর্বাঞ্চলের প্রধান নদীগুলোর পানি বাড়তে পারে। এ সময় নেত্রকোনার কিছু নিম্নাঞ্চল, সিলেট ও সুনামগঞ্জ জেলায় চলমান বন্যার পরিস্থিতির কিছু অবনতি হতে পারে। আগামী ৪৮ ঘণ্টায় দেশের উত্তরাঞ্চলের দুধকুমার, তিস্তা ও ধরলা নদ–নদীর পানি বাড়তে পারে।
