বাচ্চাদের সামলাতে গিয়ে এত ক্ষুধা লাগত যে ওদের বিস্কুটই খেয়ে ফেলতাম। আমরা না খেয়ে থেকেছি, ভুগেছি, কেঁদেছি। কিন্তু লড়াই করেছি জীবনের সঙ্গে। মেয়েটা—জুহিকা, যার আমি ধর্মমাতা। আমার দেখা সবচেয়ে সুন্দর শিশু। সে আমাকে আশা দিয়েছিল, ওর ওই হাসিতে আর দৃঢ় আলিঙ্গনে। এখনো দেয়। কিন্তু ছেলেটাকে অনেক কষ্ট করতে হয়েছে। এক প্যাকেট দুধই কিনে দিতে পারতাম না আমরা। তার বেড়ে ওঠার সময়ে আমাদের নুন আনতে পান্তা ফুরোয় অবস্থা। ওর মা দিনে ১৬-১৮ ঘণ্টা কাজ করত।

মনে পড়ে, একবার বেতন বাড়ায় আমার চেনা সবচেয়ে অভিজাত দোকানে গিয়েছিলাম একটা জামা কিনতে। আট বছর বয়সের ছেলেটা সেখানে ছিল, ওর মায়ের ওড়নার পেছনে লুকিয়ে। একটা জ্যাকেট চেয়েছিল। তাকে দেওয়া আমার একমাত্র উপহার সেটি। এরপর দীপাবলি, বড়দিন আর আমার জন্মদিন—তিনটিই কাটল নতুন জামা ছাড়া। তবে ওর ওই জ্যাকেট আমাকে যে তৃপ্তি দিয়েছিল, তা বড় কোনো ফ্যাশন ডিজাইনারের জামাও দিত না।
