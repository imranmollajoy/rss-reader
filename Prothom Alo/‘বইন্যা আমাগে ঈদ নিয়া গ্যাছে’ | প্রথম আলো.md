শুধু সামসুন্নাহাররের পরিবার নয়, গ্রামের পায়রা নদীর পাড়ের বেড়িবাঁধসংলগ্ন এলাকার অর্ধশত পরিবারের মধ্যে ঈদের আনন্দ নেই। আজ রোববার সকালে সরেজমিনে মাটিভাঙ্গা গ্রামে গিয়ে দেখা যায়, ঘূর্ণিঝড় রিমালের ক্ষত এখনো স্পষ্ট। চারপাশে ভেঙে পড়া গাছগুলো এখনো পড়ে আছে। সামসুন্নাহার ঘরে এখনো মাটি তুলতে পারেননি। ঘরের একটি চৌকি খুঁটির সঙ্গে বেঁধে সেখানেই থাকছেন তাঁরা।  
সেখানে আলাপকালে সামসুন্নাহার বলেন, তাঁর স্বামী নদীতে মাছ ধরেন। দিন এনে দিন খেতেন তাঁরা। এখন নদীতে তেমন মাছও ধরা পড়ছে না। ঘর মেরামত করার টাকা নেই। সুদে টাকা আনতে সাহসও পাচ্ছেন না। বৃষ্টিতে ভিজবেন, তবু সুদে টাকা আনার ইচ্ছা নেই তাঁদের।

ঈদের বিষয়ে জানতে চাইলে দীর্ঘশ্বাস ফেলে সামসুন্নাহার বলেন, ‘বইন্যার পর সরকারি ১০ কেজি চাউল পাইছি, আর প্রথম আলো চাউল-ডাইল-আলু দিছে। এহন এক কেজি চাউল দিয়া সংসার চালাইতাছি। কী করুম, সংসার চালাইতেই কষ্ট, হের মধ্যে ঈদ করুম ক্যামনে, বইন্যা আমাগে ঈদ নিয়া গ্যাছে।’
