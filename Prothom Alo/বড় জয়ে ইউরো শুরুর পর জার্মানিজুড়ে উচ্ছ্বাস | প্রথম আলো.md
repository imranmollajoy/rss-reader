জার্মানিতে সাপ্তাহিক ছুটি থাকে শনি ও রোববার। গতকাল শুক্রবার ছিল ছুটির আগের রাত। জার্মান-স্কটল্যান্ড ম্যাচ শেষ হয় রাত ১১টা বাজার কিছুক্ষণ আগে। ফুটবলপ্রেমীরা জার্মানির সব বড় শহরেই পাবলিক ফ্যান অ্যারেনাগুলোয় গভীর রাত পর্যন্ত বিজয়োল্লাস করেন। অনেকে গাড়ি নিয়ে বেরিয়ে পড়েন। জার্মানির পতাকা হাতে ভেঁপু বাজিয়ে পুরো শহর ঘুরতে থাকেন।

জয় দিয়ে টুর্নামেন্ট শুরু করতে পারা যেকোনো দলের আত্মবিশ্বাস বাড়িয়ে দেয়। জার্মান কোচ নাগলসমান এই জয়কে তাই ‘ভালো ও গুরুত্বপূর্ণ’ বলেছেন। ৫–১ গোলের জয় দলের প্রতি সবার আস্থা ফেরাতে পারবে বলে বিশ্বাস তাঁর।
