রংপুরে বেগম রোকেয়া বিশ্ববিদ্যালয়েরও কোনো উন্নয়ন নেই। ২০০৮ সালে প্রতিষ্ঠিত এ বিশ্ববিদ্যালয়ে ১০ বছরে; অর্থাৎ ২০১৮ সালের মধ্যে ১৫টি একাডেমিক ভবন, একটি ১০ তলা প্রশাসনিক ভবন, ৮টি হল, ১৪টি কোয়ার্টার, ৬টি ডরমিটরি, ১টি জিমনেসিয়াম, ১টি অডিটরিয়াম হওয়ার কথা ছিল। বাস্তবে চার ভাগের এক ভাগও হয়নি।

৬ বছর আগে দেশের একেকটি পাবলিক বিশ্ববিদ্যালয়ে শত শত কোটি টাকা বরাদ্দ দেওয়া হয়েছিল। ওই বছর এ বরাদ্দের এক টাকাও পায়নি বিশ্ববিদ্যালয়টি। ২০২৪-২৫ অর্থবছরে প্রস্তাবিত বাজেটে এক লাখ টাকা বরাদ্দ দেওয়ার কথা গণমাধ্যমে খবর সূত্রে জানতে পারলাম।

রংপুরে সিটি করপোরেশন প্রতিষ্ঠার ১২ বছরে এখানে একবারও এমন কোনো বড় প্রকল্প দেওয়া হয়নি, যাতে নাগরিক সুবিধা নিশ্চিত করা যায়। গত অর্থবছরে নতুন প্রতিষ্ঠিত কুমিল্লা সিটি করপোরেশনের চেয়ে আয়তন বিবেচনায় প্রায় ১২০ গুণ কম বরাদ্দ দেওয়া হয়েছিল রংপুরে। ২০২৪-২৫ অর্থবছরে প্রস্তাবিত বাজেটে রংপুর সিটি করপোরেশনে বরাদ্দের ঘরে ‘শূন্য’ (০) লেখা। পুরোনো অর্থবছরের বাজেটে যে সামান্য বরাদ্দ পেয়েছিল, তা পাওয়া না-পাওয়ায় তেমন পার্থক্য নেই।

২০২২-২৩ অর্থবছরে দেশে সব সিটি করপোরেশনে বরাদ্দ দেওয়া হয়েছিল ৫ হাজার ৯৫৯ কোটি টাকা। ওই বছর রংপুর সিটি পেয়েছিল মাত্র ৪৩ কোটি ৫৬ লাখ টাকা। ২০২৩-২৪ অর্থবছরেও মোট বরাদ্দ প্রায় একই রকম ছিল। ওই বছর রংপুর সিটি পেয়েছিল ২০ কোটি টাকা। এ বছর প্রস্তাবিত বাজেটে ১২টি সিটি করপোরেশনের টাকার পরিমাণ ৪ হাজার ৮০০ কোটি টাকা। রংপুরে এক টাকাও নেই। 
