ভারী বৃষ্টি ও উজান থেকে নেমে আসা পাহাড়ি ঢলে রংপুরে তিস্তা নদীর পানি বাড়তে শুরু করেছে। আজ সোমবার সকাল নয়টার দিকে কাউনিয়া উপজেলার তিস্তা রেলসেতু পয়েন্টে তিস্তা নদীর পানি বিপৎসীমার ৫ সেন্টিমিটার ওপর দিয়ে প্রবাহিত হয়।

আজ সকাল থেকে রংপুরের আকাশ মেঘাচ্ছন্ন। হচ্ছে গুঁড়ি গুঁড়ি বৃষ্টি। ফলে তিস্তার পানি আরও বাড়ার আশঙ্কা করা হচ্ছে।

সকালে রংপুর পানি উন্নয়ন বোর্ডের (পাউবো) তত্ত্বাবধায়ক প্রকৌশলী আহসান হাবিব জানান, উজান থেকে আসা পাহাড়ি ঢলে আগামী ৪৮ ঘণ্টার মধ্যে তিস্তার পানি আরও বাড়তে পারে। গতকাল রোববার রাতে ৫২ মিলিমিটার বৃষ্টি হয়েছে। আজও বৃষ্টি হওয়ার সম্ভাবনা আছে।
