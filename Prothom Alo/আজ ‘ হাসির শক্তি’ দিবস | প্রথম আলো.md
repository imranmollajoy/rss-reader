হাসি আনন্দের প্রকাশ, বেদনারও। আইয়ুব বাচ্চু গানে গানে বলেছেন, ‘হাসতে দেখো, গাইতে দেখো…দেখো না কেউ হাসি শেষে নীরবতা’। এ পর্যায়ে কথাসাহিত্যিক হুমায়ূন আহমেদের উক্তিটি স্মর্তব্য, ‘হাসি সব সময় সুখের কারণ বোঝায় না; মাঝে মাঝে এটাও বোঝায় যে আপনি কতটা বেদনা লুকাতে পারেন।’

হাসির স্বাস্থ্যগত উপকারিতা বৈজ্ঞানিকভাবেই প্রমাণিত। হাসার ফলে দেহে হ্যাপি হরমোন এন্ডোরফিন নির্গত হয়। হাসি মানসিক চাপ কমায়, বাড়ায় রোগ প্রতিরোধক্ষমতা। হাসিকে বলা হয় ‘প্রাকৃতিক ব্যথানাশক’। হাসি যে কেবল মুহূর্তকেই আনন্দময় করে তোলে, তা নয়। এর রয়েছে দীর্ঘমেয়াদি ইতিবাচক প্রভাব। দীর্ঘ জীবনপ্রাপ্তিতে হাসির ভূমিকা রয়েছে।

আজ ১৫ জুন, হাসির শক্তি দিবস (স্মাইল পাওয়ার ডে)। আমেরিকায় এটি পালিত হয়। তবে দিনটি কবে, কীভাবে শুরু হয়েছিল, তা জানা যায় না। তাতে কি! দুঃখ-বেদনা, অপ্রাপ্তি-হতাশা—সব ভুলে অন্তত একটা দিন হেসে হেসে কাটিয়ে দিলে তো মন্দ হয় না। শেষে আরেকটি তথ্য জানিয়ে রাখি, ‘বিশ্ব হাসি দিবস’ প্রতিবছর অক্টোবর মাসের প্রথম শুক্রবার।

*<sup>ডেজ\ অব\ দ্য\ ইয়ার</sup>* <sup>অবলম্বনে</sup>
