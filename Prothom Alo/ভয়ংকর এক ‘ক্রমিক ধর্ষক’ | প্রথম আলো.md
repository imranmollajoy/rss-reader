নাজমুলকে গাড়ি ভাড়া দিয়ে বিপদে পড়েছিলেন আমিনুল এহসান নামের এক ব্যক্তি। প্রথম আলোকে তিনি বলেন, তিন মাস আগে তাঁর কারটি ভাড়া নিয়ে উবারে চালাতেন নাজমুল। লিখিত চুক্তিও হয়। পরে ওই গাড়ির ভেতরে ধর্ষণের অভিযোগে নাজমুলকে গ্রেপ্তারের পাশাপাশি গাড়িটিও জব্দ করেছে পুলিশ। এখন গাড়িটি পুলিশি হেফাজতে রয়েছে।

২০২০ সালে দারুসসালাম থানায় করা মামলার এজাহারের ভাষ্য অনুযায়ী, নাজমুল ও তাঁর সহযোগী সাইফুলসহ অন্যরা ২৫ বছর বয়সী এক নারীকে গাড়িতে তুলে তাঁর কাছ থেকে ১৫ হাজার টাকা ছিনিয়ে নেন। তবে আসামিপক্ষের আইনজীবী আরিফুর রহমান খান প্রথম আলোকে বলেন, সাইফুল ও নাজমুল নিরপরাধ।

বাংলাদেশ মহিলা আইনজীবী সমিতির সভাপতি সালমা আলী প্রথম আলোকে বলেন, এক যুগ ধরে যে ব্যক্তি গাড়িতে তুলে নিয়ে নারীদের ধর্ষণ করেছেন, তিনি অবশ্যই একজন ‘সিরিয়াল রেপিস্ট’। যাঁর বিরুদ্ধে তিনটি ধর্ষণের মামলা, প্রতিটির অভিযোগই হচ্ছে, গাড়িতে তুলে ধর্ষণ করেছেন তিনি। এমন অপরাধীর দৃষ্টান্তমূলক শাস্তি নিশ্চিত করতে হবে।
