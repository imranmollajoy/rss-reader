আশরাফউদ্দিন চুন্নু, রুম্মান বিন ওয়ালী সাব্বির, ইমতিয়াজ আহমেদ নকীব—তিনজনই লেবাননের বিপক্ষে ম্যাচটা দেখেছেন। তিনজনই হতাশ দলের খেলা দেখে। তাঁদের কথা, দল উন্নতি করছে দাবি করা হয়, কিন্তু উন্নতির কোনো ছাপ লেবাননের বিপক্ষে ম্যাচে তাঁদের চোখেই পড়ছে না। ইমতিয়াজ আহমেদ নকীব বিরক্ত দল নির্বাচন নিয়ে, ‘আমি আগেই এটা নিয়ে বলেছি। কাবরেরা ভালো কোচ, কিন্তু তিনি কিছু খেলোয়াড়ের প্রতি দুর্বল। প্রিমিয়ার লিগের পারফরমারদের তিনি দলে নেন না। অস্ট্রেলিয়ার বিপক্ষে ম্যাচে মেহেদী হাসানকে পুরো ৯০ মিনিট খেলিয়েছেন তিনি। দল খুব খারাপ করেনি। কিন্তু সেই মেহেদীকেই তিনি দেশে রেখে গেলেন। কাল বিশ্বনাথকে খেলালেনই না। শাকিল হোসেনকে হঠাৎ করে নামিয়ে দিলেন। সেই শাকিলই ভুল করে শুরুতেই পেনাল্টি পাইয়ে দিয়েছে লেবাননকে। শাহরিয়ার ইমন আর কাজেম শাহকে নামালেন সব শেষ হয়ে যাওয়ার পর। দল নির্বাচনে তাঁর ভাবনা আমার মাথায় ঢোকে না।’
