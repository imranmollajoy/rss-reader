হজ শেষ। হজযাত্রীদের কিছু অংশ মদিনায় অবস্থান করছেন। মদিনায় মসজিদে নববির সামনে ও শহরের অন্যান্য রাস্তায় চালকেরা ‘জিয়ারা, জিয়ারা’ বলে হজযাত্রীদের ডাকাডাকি করেন। জিয়ারা মানে ‘ভ্রমণ’। নির্দিষ্ট টাকার বিনিময়ে ঐতিহাসিক স্থানগুলো ঘুরে দেখানোর জন্য তাঁরা আহ্বান করেন। যাঁরা মদিনা এসে ঐতিহাসিক স্থানগুলো ঘুরে দেখতে চান, তাঁরা ফজর নামাজের পরে বের হলে ভালোভাবে দেখতে পাবেন।

কয়েকজন মিলে গাড়ি ভাড়া করে মদিনার দর্শনীয় স্থানগুলো পরিদর্শন করলে সুবিধা বেশি। জিয়ারায় গিয়ে ওহুদ পাহাড়, মসজিদে কুবা ও কেবলাতাইন দেখা যায়। এতে জনপ্রতি ১০–২০ রিয়াল পর্যন্ত খরচ পড়ে। অবশ্য এ প্যাকেজে খন্দক নেই। খন্দক আলাদাভাবে আরেক দিন দেখে আসা যায়।
