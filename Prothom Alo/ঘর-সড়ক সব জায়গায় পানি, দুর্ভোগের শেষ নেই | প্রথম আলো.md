কাজীর পয়েন্ট এলাকার ব্যবসায়ী মনিরুল ইসলাম বলেন, শহরের সড়কগুলোর মধ্যে এখানে পানি বেশি। দোকানপাটে পানি প্রবেশ করায় সেগুলো বন্ধ।

ষোলঘর এলাকার বাসিন্দা ফয়সল আহমদ বলেন, ‘পানি তো কমছে না। আবার বলা হচ্ছে, ভারী বৃষ্টি হবে। পরিস্থিতির অবনতি হবে। মানুষ তো আতঙ্কের মধ্যে আছেন।’

ষোলঘর সরকারি প্রাথমিক বিদ্যালয়ে আশ্রয় নিয়েছেন আশপাশের বনানীপাড়া, বলাকা, ষোলঘর ও হাসননগর এলাকার শতাধিক পরিবার। বনানীপাড়ার শ্রমিক নাসির উদ্দিন আশ্রয় নিয়েছেন পরিবারের চার সদস্য নিয়ে। নাসির বলেন, ‘ঘরে কোমরপানি। বাচ্চারা ভয় পায়। তাই চইলা আইছি।’

হাসননগরের রেজিয়া বেগম বলেন, ‘পানি বাড়ের, মানুষ আরও আইরা (পানি বাড়লে মানুষ আরও আসবে)। পরতি বছর আমরা গজবও পড়ি।’ একই এলাকার বাসিন্দা রিকশাচালক মমিন মিয়া জানান, এলাকায় যে বসতিতে থাকতেন, সেটিতে এখন হাঁটুপানি। তার সঙ্গে আরও তিন-চারটি পরিবার আছে। সবাই আশ্রয়কেন্দ্রে ঠাঁই নিয়েছেন।
