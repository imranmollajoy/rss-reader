এমন অবস্থার মধ্যেই গতকাল গভীর রাতে বরিশাল মহানগর কমিটি বিলুপ্ত করা হলো। আজ শুক্রবার সকালে কমিটি বিলুপ্ত হওয়ার খবর ছড়িয়ে পড়লে এ নিয়ে নানা আলোচনা শুরু হয়। গুঞ্জন ওঠে, তাহলে কী বরিশাল মহানগর বিএনপির রাজনীতিতে আবারও মজিবর রহমান সরোয়ারের প্রভাব পুনঃপ্রতিষ্ঠা হচ্ছে?

বিলুপ্ত হওয়া আহ্বায়ক কমিটির নেতাদের সঙ্গে আলাপ করে জানা যায়, কমিটি বিলুপ্ত করা হবে, তা আগে থেকে কোনো নেতাই জানতেন না।

বিলুপ্ত হওয়া কমিটির সদস্য ও দপ্তরের দায়িত্বপ্রাপ্ত নেতা জাহিদুর রহমান প্রথম আলোকে বলেন, ‘হঠাৎ কাউকে কিছু না জানিয়ে আহ্বায়ক কমিটি বিলুপ্ত করা হয়েছে। এমনকি নতুন করে কবে নাগাদ কমিটি করা হবে, সে ব্যাপারেও আমরা সবাই অন্ধকারে।’

এদিকে আকস্মিক কমিটি ভেঙে দেওয়ার খবরে অনেকটা বিস্মিত হয়েছেন নেতারা। অনেকেই কেন্দ্রীয় নেতাদের সঙ্গে যোগাযোগ করেও কোনো তথ্য পাচ্ছেন না। কবে নাগাদ আবার কমিটি করা হবে এবং আবার আহ্বায়ক কমিটি হবে, না পূর্ণাঙ্গ কমিটি হবে—সে ব্যাপারেও কোনো নির্দেশনা পাচ্ছেন না কেউ।

বিলুপ্ত কমিটির সদস্যসচিব মীর জাহিদুল কবির প্রথম আলোকে বলেন, ‘কমিটি বিলুপ্ত করার বিষয়টি আমরা আগে থেকে জানতাম না। তবে তিন মাসের আহ্বায়ক কমিটি আড়াই বছরের বেশি সময় পার করেছে। তাই বিলুপ্ত করা হয়েছে। এটা স্বাভাবিক প্রক্রিয়া বলেই মনে হচ্ছে।’
