দেশের শীর্ষস্থানীয় ব্যবসায়ী গোষ্ঠী ট্রান্সকম গ্রুপের প্রতিষ্ঠাতা চেয়ারম্যান লতিফুর রহমানের চতুর্থ মৃত্যুবার্ষিকী আজ ১ জুলাই। ২০২০ সালের এই দিনে কুমিল্লার চৌদ্দগ্রামের চিওড়া গ্রামে নিজ বাড়িতে ইন্তেকাল করেন তিনি।

দেশে ব্যবসাজগতে এক অনুকরণীয় নাম লতিফুর রহমান। নৈতিকতার সঙ্গে ব্যবসা পরিচালনার কারণে দেশ-বিদেশে সুনাম অর্জন করেছিলেন তিনি। ব্যবসায় সততা ও নৈতিকতার কারণে সবার কাছে তিনি ছিলেন একজন প্রথিতযশা ব্যক্তিত্ব। ২০১২ সালের ৭ মে লতিফুর রহমানকে সম্মানজনক অসলো বিজনেস ফর পিস অ্যাওয়ার্ডে ভূষিত করে নরওয়েভিত্তিক বিজনেস ফর পিস ফাউন্ডেশন, অসলো। ব্যবসায় ক্ষেত্রে সামাজিকভাবে দায়বদ্ধ ও ন্যায়পরায়ণ ব্যবসায়ী নেতা হিসেবে তাঁকে এ সম্মাননা দেওয়া হয়। সৎ ও সফল উদ্যোক্তা হিসেবে তিনি বহু জাতীয় ও আন্তর্জাতিক স্বীকৃতি পেয়েছেন।
