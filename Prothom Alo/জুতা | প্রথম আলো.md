‘এহ্, কী না এক বেলুন, তা–ই নিয়ে এত দেমাগ!’ এ ধরনের কথাবার্তা কানে আসতে লাগল। তাতেও আমার হুঁশ হলো না। রাবারের বেলুন দিয়ে রকেট সায়েন্টিস্ট হতে শুরু করেছি যেন। তবে এক রাতে ঘটল মর্মান্তিক ঘটনা।

তখন আমি বেলুনটা বালিশের নিচে রেখে ঘুমাতাম। একদিন সকালে ঘুম থেকে উঠে দেখি, রহস্যময় কারণে বেলুনের ভেতরটা আঠার মতো গায়ে গায়ে লেগে গেছে। ফুঁ দিলেও আর ফুলছে না। ত্রাহি চিৎকার দিয়ে কাঁদতে শুরু করলাম। মা, বাবা, ভাই, বোন—সবাই ছুটে এল।

‘কী হলো?’

‘ই ই ই...বেলুন ফুলছে না!’

বেলুন নিয়ে গবেষণা করেও ভাই–বোনেরা কারণ উদ্‌ঘাটন করতে পারল না। বাবা বললেন, ‘কেন বেলুনটা এমন হয়েছে আমি জানি!’

‘কেন?’

‘তুমি তোমার বন্ধুদের এই বেলুন নিয়ে খেলতে দিয়েছিলে?’

আমি মাথা নাড়ি, দিইনি। 

‘এ জন্যই এমন হয়েছে। কোনো জিনিস নিয়ে একা খেলতে হয় না, শেয়ার করতে হয়...।’

বাবা আরও কী সব ভালো ভালো কথা বললেন। সবাই মাথা নাড়ল। আমি অবশ্য ঘাড় গোঁজ করে বসে রইলাম। আর তখনই মনে পড়ল, আরে, কী আশ্চর্য! আমি তো ওই বেলুনটার মতো এক জোড়া লাল সুন্দর জুতা কিনেছি! তারপর আর কী, লাল বেলুনের দুঃখ ভুলতে বেশি সময় লাগল না। জুতা পরে কখন বন্ধুদের (নাকি শত্রুদের) দেখাব, তার তর সইছিল না।

ভাই–বোনেরা বলল, ‘কী রে, ঈদের জুতা এখনই পরে ফেললি?’

‘কী হয় পরলে?’ আমি তখন ভাবতে শুরু করেছি, বন্ধুরা যদি বলে, ‘দে তো তোর জুতাজোড়া একটু পরি।’ আমি সঙ্গে সঙ্গে খুলে দেব। লাল বেলুনের মতো কিপটামি করব না। কখনোই না। 
