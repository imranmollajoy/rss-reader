কথাগুলো বলেই কিছুটা মন খারাপ হয়ে গেল এই অভিনেতার। কিছু সময় চুপ থেকে ফারুক আহমেদ বলতে শুরু করলেন, ‘সেই অল্প বয়সে আমি বুঝিনি যে ১১ টাকা দিতে আব্বার কত কষ্ট হয়েছে। কারণ, বাবা ছিলেন স্কুলের শিক্ষক। একদম বাড়তি কোনো কিছু করার উপায় ছিল না আমাদের। কষ্টে আমাদের নির্দিষ্ট পরিমাণ টাকা দিয়ে চলতে হতো। কিন্তু বাবা সাধ্যের মধ্যে সবকিছু করার চেষ্টা করতেন। সেখানে ১১ টাকা বাড়তি খরচ মানে বিলাসিতা। সেবার হয়তো আমি সবাইকে অনেকটা বিপদেই ফেলেছিলাম।’  
অর্থনৈতিকভাবে অসচ্ছল হলেও শিক্ষক বাবার কাছ থেকেই ফারুক আহমেদ শিখেছিলেন মানবিকতা, মূল্যবোধ, মানুষকে সম্মান করা, সততা, মিতব্যয়িতা। এই অভিনেতা বলেন, ‘একটি সন্তান শৈশব থেকে সবচেয়ে বেশি শিখে থাকে তাঁর পরিবার থেকে। মা-বাবাসহ পরিবারের ঘনিষ্ঠরা সবাই যা শেখাবেন, শিশু সেটাই শিখবে। এই জন্য সন্তানদের বেশি সময় দিতে হয়। প্রয়োজনের অতিরিক্ত কোনো কিছুই ভালো না, এটা সন্তানদের বোঝাতে হয়। তা না হলে সন্তান বখে যায়। সন্তানের ভালোর জন্য পরিবারের ভালো শিক্ষাগুলো দেওয়া জরুরি।’

এই অভিনেতা মনে করেন, যাঁরা বেআইনিভাবে কোটি কোটি টাকা আয় করছেন, তাঁরা সামগ্রিকভাবে দেশের ক্ষতি করছেন। একটি জাতিকে ধ্বংসের দিকে নিয়ে যাচ্ছেন। কেউ সম্পদের পাহাড় গড়লে সেই প্রভাবে গরিব থেকে রাষ্ট্রের প্রতিটি জায়গায় চাপ তৈরি হয়। অন্যায়ভাবে যাঁরা অর্থ কামাচ্ছেন, তাঁদের দেখে অনেকেই উৎসাহিত হচ্ছেন। এমনকি এই সব লোভী ব্যক্তির পরিবারও অনেক সময় একই পথে হাঁটছে।  
ফারুক বলেন, ‘প্রতিটি পরিবারে সন্তানদের সততা শেখানো জরুরি, তাদের ভালো মানুষ হিসেবে গড়ে তুলতে হবে। কর্মঠ হিসেবে তৈরি করতে হবে। আপনার সন্তানেরা পড়াশোনার প্রতি কতটা মনোযোগী, খবর রাখুন। এভাবেই আমরা বড় হয়েছি। আমাদের অন্যের কষ্ট বুঝতে শিখতে হবে। তাহলে সন্তান যেমন বাবার দুঃখে কাঁদবে, বাবাও সন্তানের জন্য কাঁদবেন।’
