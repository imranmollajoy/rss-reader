তবে বিক্রি হওয়া গরুগুলো খামারেই রয়ে গেছে। ক্রেতারা ঈদের দু–এক দিন আগে এসে তাঁদের গরু নিয়ে যাবেন। এই কদিন লালন–পালনের খরচও ক্রেতারা বহন করেন। প্রতিটি গরুর জন্য বাড়তি এক হাজার টাকা করে পরিশোধ করেন ক্রেতারা। এতে বাসাবাড়িতে গরু নিয়ে রাখার ঝামেলায় পড়তে হয় না ক্রেতাদের। গরু বিক্রির পদ্ধতিও হাট-বাজারের মতো থোক দরদাম করে হচ্ছে না। ক্রেতারা তাদের বাজেট ও চাহিদা অনুযায়ী গরু পছন্দ করেন। তারপর ওজনে যা আসে, সেই হিসেবে টাকা পরিশোধ করেন। এ ক্ষেত্রে এবার সাধারণ দেশি গরুর প্রতি কেজির মূল্য নির্ধারণ করা হয়েছে ৪৯০ টাকা এবং শাহিওয়াল ৫১০ টাকা করে।

আরিয়ান ডেইরি ফার্মের কর্মী মো. রুমেল মিয়া প্রথম আলোকে জানান, যে গরু দেখা যাচ্ছে, তার মধ্যে ১০ থেকে ১৫টি আছে বিক্রির বাকি। আর সব বিক্রি হয়ে গেছে। ১ জুন থেকে বিক্রি শুরু হয়েছে। ঈদের এক বা দুই দিন আগে ক্রেতারা এসে নিয়ে যাবেন। ক্রেতার পছন্দের পর ওজন দেওয়া হয়। ক্রেতার মধ্যে মৌলভীবাজার শহর, শহরতলিসহ কুলাউড়া, সিলেট, চট্টগ্রাম, ঢাকার ক্রেতাও আছেন।

খামার মালিক সৈয়দ ফয়সল আহমদ প্রথম আলোকে বলেন, ‘সারা বছরই খামার থেকে গরু বিক্রি হয়ে থাকে। তবে ঈদ সামনে রেখে বেশি গরু লালন–পালন করা হয়। হাট-বাজার জমার আগেই আমাদের গরু বিক্রি প্রায় শেষ। আমাদের এখানে গরু কেনায় কোনো ঝামেলা নেই।’
