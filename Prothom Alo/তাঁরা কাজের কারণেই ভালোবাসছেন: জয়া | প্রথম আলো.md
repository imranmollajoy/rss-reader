আজ ঢাকায় তো কাল কলকাতায়—এক দশক ধরে এমনই এক নিয়মে চলছে জয়ার দিনকাল। কখন ঢাকায় আবার কখন কলকাতায় জানা খুব মুশকিল। তাই তো যখনই কথা হয়, শুরুতেই জিজ্ঞাসা, আপনি ঢাকায় নাকি কলকাতায়? এবারও ব্যতিক্রম হয়নি। ফোনের এপাশ থেকে প্রশ্ন করতেই উত্তরে সোমবার দুপুরে জানালেন, ঢাকাতেই আছেন। জন্মদিনের শুভেচ্ছা জানাতেই ধন্যবাদ জ্ঞাপন করতে ভোলেননি।  
জন্মদিনে নতুন সিনেমা ‘ওসিডি’র টিজার প্রকাশের বিষয়টি জয়ার জন্য ছিল দারুণ আনন্দের। কলকাতার পরিচালক সৌকর্য ঘোষাল এই ছবির পরিচালক। জয়ার সঙ্গে পরিচালকের দ্বিতীয় সিনেমা এটি। জয়া বললেন, ‘ভক্তরা তো আমার প্রতি নানাভাবে ভালোবাসা প্রকাশ করে। আমি কাজ দিয়ে সেই ভালোবাসার প্রতিদান দেওয়ার চেষ্টায় থাকি। দিনটিতে নতুন ছবির টিজার, ভক্তদের জন্য আমার পক্ষ থেকে উপহার। এর চেয়ে হয়তো ভালো উপলক্ষ আর হতে পারে না।’  
দুই যুগের বেশি সময় কাজ করে অভিনয়ে অনন্য একটি নাম হয়ে উঠেছেন জয়া। এর মধ্যে এক যুগ কাজ করছেন কলকাতায়। জয়া অভিনীত কলকাতার একেকটি কাজ তাঁর ক্যারিয়ারে সাফল্যের পালক হিসেবে যুক্ত হয়। সেখানকার প্রযোজক-পরিচালকেরা এই অভিনয়শিল্পীতে আস্থা-নির্ভরতা খোঁজেন। অকপটে বলেন, দারুণ শিল্পী। সীমানা পেরোনো জয়ার প্রথম ছবি ‘আবর্ত’র পরিচালক অরিন্দম শীল তো এবারের জন্মদিনে অকপটে বলেছেন, ‘জয়া হলো আক্ষরিক অর্থেই “ডিরেক্টরস অ্যাক্টর”। মন দিয়ে কাজ করে। কাজের প্রতি শ্রদ্ধাশীল। শুটিং ফ্লোরে থাকলে তখন বাইরের পৃথিবীতে কী চলছে, সেটি ও ভুলে যায়। তখন অভিনয়, অভিনয় এবং অভিনয়ই ওর শেষ কথা!’
