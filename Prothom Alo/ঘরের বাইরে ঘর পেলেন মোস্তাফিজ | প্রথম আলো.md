কাল দলের জয়ের পর মোস্তাফিজের ধারাবাহিক পারফরম্যান্সের প্রশংসা করছিলেন আরেক পেসার তানজিম হাসান, ‘আমরা কখনো আশা হারাইনি। কারণ আমরা জানতাম, শেষে মোস্তাফিজ ভাই আছেন, আমরা সবাই ওনার ওপর ভরসা রাখি। আমাদের ওনার প্রতি অগাধ বিশ্বাস আছে। উনি সেটা করেও দেখিয়েছে। ৪ ওভারে মাত্র ৭ রান দিয়ে ৩ উইকেট নিয়েছেন, ১৯তম ওভারে মেডেন উইকেট নিয়েছে। আমাদের বিশ্বাস ছিল, আমরা শেষ পর্যন্ত খেলে ম্যাচটা বের করে নিয়ে আসব।’

ক্রিকেট ওয়েবসাইট ক্রিকইনফোর ম্যাচ বিশ্লেষণী অনুষ্ঠানে অভিজ্ঞ ক্রিকেটার তামিম ইকবালও এই বাঁহাতি পেসারের পারফরম্যান্স নিয়ে বিস্ময় প্রকাশ করেছেন, ‘১৯তম ওভার, উইকেট মেডেন, এমন কীর্তি সাধারণত দেখা যায় না। বিশেষ করে যখন আপনি মাত্র ১০৬ রান ডিফেন্ড করছেন। দেখুন, মোস্তাফিজ এ কাজ বছরের পর বছর ধরে করে যাচ্ছে। এই বিশ্বকাপে তো সে অবিশ্বাস্য পারফর্ম করছে। আশা করছি সুপার এইটেও সে এটা ধরে রাখবে।’

এই মোস্তাফিজকে নাকি তামিমের ‘ভিন্ন বোলার’ মনে হচ্ছে, ‘আইপিএলে সে ভালো করেছে, এখনো ভালো করছে। ভিন্ন বোলার মনে হচ্ছে তাকে, বিশেষ করে মানসিকতার ক্ষেত্রে। দেখে মনে হচ্ছে সে যা করতে চাচ্ছে সেটাই করতে পারছে।’
