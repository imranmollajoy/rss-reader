অভ্যন্তরীণ নৌ চলাচল (যাপ) সংস্থার ঢাকা নদীবন্দরের সদস্য ও মুলাদীগামী এমভি অভিযান লঞ্চের মালিক হামজা লাল প্রথম আলোকে বলেন, আজ যাত্রীদের চাপ তেমন নেই। কাল শনিবার গার্মেন্টস ছুটি হলে যাত্রীর চাপ বাড়তে পারে। যাত্রীদের উপস্থিতির ওপর নির্ভর করে বিশেষ লঞ্চ চলাচল করবে।

নৌ পুলিশের সদরঘাট থানার ভারপ্রাপ্ত কর্মকর্তা (ওসি) আবুল কালাম বলেন, পন্টুন ও টার্মিনাল থেকে হকারদের উচ্ছেদ করতে প্রতিনিয়ত অভিযান চালানো হচ্ছে। আজ ছয় থেকে সাতজন হকারকে আটক করা হয়েছে। একই সঙ্গে তাঁদের মালামাল জব্দ করা হয়েছে। তাঁদের এ অভিযান অব্যাহত থাকবে। তিনি বলেন, সড়কে যানজট নিরসনে ট্রাফিক পুলিশ কাজ করছে। সড়কে যান চলাচলে যাতে প্রতিবন্ধকতা সৃষ্টি না হয়, সে জন্য পুলিশ সদস্যরা চেষ্টা করে যাচ্ছেন।

বিআইডব্লিউটিএর নৌ নিরাপত্তা ও ট্রাফিক ব্যবস্থাপনা বিভাগের উপপরিচালক আজমল হোসেন প্রথম আলোকে বলেন, যাত্রীদের ঈদযাত্রা নির্বিঘ্ন ও নিরাপদ করার জন্য বিআইডব্লিউটিএর কর্মকর্তা-কর্মচারীসহ আইনশৃঙ্খলা রক্ষাকারী বাহিনী কাজ করে যাচ্ছে। কোনো অবস্থাতেই লঞ্চে অতিরিক্ত যাত্রী ও মালামাল বহন করতে দেওয়া হবে না। যেসব লঞ্চ নির্দেশনা উপেক্ষা করবে, তাদের বিরুদ্ধে কঠোর ব্যবস্থা নেওয়া হবে।
