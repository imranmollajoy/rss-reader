আওয়ামী লীগ নেতা আবু জাফর রায়হান আরও বলেন, ‘একপর্যায়ে চিনিবাহী ব্যাটারিচালিত অটোরিকশাচালক চিনি ছিনতাইয়ের ঘটনায় উপজেলা ছাত্রলীগের সহসভাপতি জয়নন্দ পুরকায়স্থ জড়িত ছিলেন বলে শনাক্ত করেন। এ নিয়ে উপজেলা ছাত্রলীগের সভাপতিসহ অন্যরা ব্যবসায়ী এবং ব্যাটারিচালিত অটোরিকশাচালকের সঙ্গে বাগ্‌বিতণ্ডায় জড়ান। পরে একপর্যায়ে ছাত্রলীগের সভাপতিসহ অন্যরা চলে যাওয়ার সময় ‘চিনি তাঁরাই নিয়েছেন, ক্ষমতা থাকলে কিছু করে দেখান’, এমন কথা বলে চলে যান।

এ ব্যাপারে উপজেলা ছাত্রলীগের সভাপতি সুলতান আহমদ বলেন, তাঁদের কাছে জানতে চাওয়া হয়েছিল ছাত্রলীগের কেউ জড়িত কি না। ছাত্রলীগের পক্ষ থেকে জানানো হয়েছে, ছাত্রলীগের কেউ জড়িত নন। ইউপি চেয়ারম্যানের কার্যালয়ের বচসার ব্যাপারে জানতে চাইলে তিনি বিষয়টি এড়িয়ে বলেন, ‘আমারও চাই ঘটনার সঙ্গে জড়িতদের শাস্তি হোক।’

এ বিষয়ে জকিগঞ্জ থানার পরিদর্শক (তদন্ত) সুকান্ত চৌধুরী বলেন, তিনি বিষয়টি জানেন না। এ ঘটনায় পুলিশের কাছে কেউ কোনো অভিযোগ করেনি। অভিযোগ পাওয়া গেলে আইনগত ব্যবস্থা নেওয়া হবে।

এর আগে সিলেটের বিয়ানীবাজারে ছাত্রলীগের নেতা-কর্মীদের বিরুদ্ধে চিনির ট্রাক লুটের অভিযোগ উঠেছিল। এর জেরে শুক্রবার বিকেলে বিয়ানীবাজার উপজেলা এবং পৌরসভা ছাত্রলীগের কমিটি বাতিল করেছে কেন্দ্রীয় কমিটি।
