দলের বয়োজ্যেষ্ঠ নারী মাতি মুরমু (৬৫) বলেন, ‘ছোটকালে বাপের কাছে শিখ্যাছি। সিধু-কানু কে, সাঁওতাল বিদ্রোহ কী, জানতাম না। হামাদের কুনু নেতা বা দেবতা হইবেক, এটাই মনে করতুং (করতাম)। দুই বছর থাকি গাঁয়ের অনুষ্ঠানে আসি কিছু কিছু জানিতে পারিছি।’

অনুষ্ঠানের সভাপতি সাঁওতাল সম্প্রদায়ের স্থানীয় নেতা ও জাতীয় আদিবাসী পরিষদের জেলা শাখার আহ্বায়ক বিরেন বেসরা বলেন, গ্রামের নিরক্ষর নারী-পুরুষ সাঁওতাল বিদ্রোহের ইতিহাস জানে না। এমনকি নতুন প্রজন্মের লেখাপড়া জানা অনেকের কাছেই এ ইতিহাস অপরিচিত। কিন্তু বংশপরম্পরায় গানে গানে বেঁচে আছেন সাঁওতাল বিদ্রোহের নায়কেরা। ব্রিটিশ সাম্রাজ্যবাদের বিরুদ্ধে সশস্ত্র গণসংগ্রামের ইতিহাস পাঠ্যবইয়ে সংযুক্ত করার দাবি জানান তিনি।
