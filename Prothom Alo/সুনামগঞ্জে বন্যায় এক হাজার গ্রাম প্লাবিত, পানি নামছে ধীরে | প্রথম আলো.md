জেলার ছাতক-সিলেট সড়ক, সুনামগঞ্জ-তাহিরপুর সড়ক, সুনামগঞ্জ-দোয়ারাবাজার সড়ক, সুনামগঞ্জ-বিশ্বম্ভরপুর সড়ক, সুনামগঞ্জ-জামালগঞ্জ সড়ক ও সুনামগঞ্জ-জগন্নাথপুর সড়ক প্লাবিত হয়েছে। এসব সড়ক দিয়ে সরাসরি যান চলাচল বন্ধ আছে।  
সুনামগঞ্জ শহরে এখনো অনেক মানুষের বসতঘর, সরকারি-বেসরকারি প্রতিষ্ঠান, ব্যবসাপ্রতিষ্ঠান, শিক্ষাপ্রতিষ্ঠানে পানি আছে। যাদের বসতঘরে পানি, তারা আছে বেশি কষ্টে। অনেকেই ঠাঁই নিয়েছে আত্মীয়স্বজনের বাড়িতে। কেউবা পরিবার নিয়ে উঠেছে হোটেল। আবার কেউ কেউ আছে আশ্রয়কেন্দ্রে।

শহরের হাসননগর এলাকার বাসিন্দা মোশাররফ হোসেন আজ শুক্রবার সকালে বলেন, পানি কিছুটা কমেছে। তবে ধীরে কমছে। আর কত দুর্ভোগ পোহাবে মানুষ!  
শান্তিগঞ্জ উপজেলার পাথারিয়া গ্রামের বাসিন্দা সাবেক ইউপি চেয়ারম্যান আমিনুর রশিদ জানান, তাঁদের এলাকায় পানি স্থির হয়ে আছে। নামছে কম। সদর উপজেলার কালীপুর গ্রামের বাসিন্দা আবদুল কাদির জানান, গ্রামের ৯০ শতাংশ ঘরবাড়িতে পানি। রাস্তাঘাটে নৌকা ছাড়া চলাফেরা করা যাচ্ছে না। সময় যত যাচ্ছে, মানুষের দুর্ভোগ বাড়ছে।
