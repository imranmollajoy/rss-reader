হাঙ্গেরির বিরুদ্ধে জার্মানির কোন খেলোয়াড় খেলবেন, সেই বিষয়ে জার্মানি জাতীয় দলের কোচ ইউলিয়ান নাগলসমান জানিয়েছিলেন, খেলা শুরুর আগে তা জানানো হবে। আবার জার্মানির স্বনামধন্য স্পিগেল পত্রিকাটি খেলা শুরুর তিন ঘণ্টা আগে লিখল, ‘জার্মান ফুটবল দলের গোপন অস্ত্র ভুসিয়ালা’, অর্থাৎ দলের ২১ বছর বয়সী দুই খেলোয়াড় জামাল মুসিয়ালা ও ফ্লোরিয়ান ভির্টজ। তাঁরাই স্টুটগার্টে হাঙ্গেরির বিরুদ্ধে মাঠ কাঁপাবেন। এই দুই খেলোয়াড়ের নামের আদ্যক্ষর নিয়ে লেখা হয়েছে, ‘ভুসিয়ালা’, হয়েছেও তা–ই, হাঙ্গেরির বিরুদ্ধে খেলাতে এদের নৈপূণ্য ছিল দেখার মতো। প্রথমার্ধে জামাল মুসিয়ালার গোলে এগিয়ে যায় জার্মানি। দ্বিতীয়ার্ধে দ্বিতীয় গোলটি করেন জার্মান ফুটবল দলের অধিনায়ক ইলকায় গুন্দোয়ান।
