বন্দর সূত্রে জানা গেছে, ঈদুল আজহা উপলক্ষে হাইড্রোল্যান্ড সলিশন নামে ঢাকার একটি প্রতিষ্ঠান এই জিরা আমদানি করেছে। প্রতি টন জিরার আমদানি মূল্য আড়াই হাজার মার্কিন ডলার। তবে শুক্রবার থেকে সরকারি ছুটি শুরু হওয়ায় ঈদের আগে বন্দর থেকে জিরা খালাস না করতে পারার শঙ্কায় রয়েছেন জিরা আমদানিকারক প্রতিষ্ঠান।

মেসার্স শফিকুল ইসলাম জিরা আমদানিকারক প্রতিষ্ঠানের পক্ষে স্থলবন্দরের সিঅ্যান্ডএফ এজেন্ট হিসেবে কাজ করছে। প্রতিষ্ঠানের মালিক শফিকুল ইসলাম বলেন, দুদিন আগে জিরাভর্তি ট্রাকটি ভারতের আগরতলা স্থলবন্দরে এসে পৌঁছায়। তবে সেখানকার শুল্ক কর্তৃপক্ষের ছাড়পত্র পেতে বিলম্ব হওয়ায় জিরার চালানটি নির্ধারিত সময়ে আখাউড়া স্থলবন্দরে আসতে পারেনি। শুক্রবার থেকে ঈদের ছুটি শুরু হয়েছে। সে জন্য পণ্যটি ঈদের আগে বন্দর থেকে ছাড়িয়ে নেওয়া সম্ভব হবে না।  
আখাউড়া স্থলবন্দরের ট্রাফিক পরিদর্শক মো. ছাগিরুল ইসলাম বলেন, বৃহস্পতিবার সন্ধ্যায় জিরাভর্তি একটি ট্রাক বন্দরে প্রবেশ করেছে। প্রথমবারের মতো এই স্থলবন্দর দিয়ে দেশে জিরা আমদানি হয়েছে।
