ভারতের শেয়ারবাজারের সাম্প্রতিক এই উত্থান অনেক ধরনের তত্ত্ব থাকলেও বিশেষজ্ঞদের মধ্যে অনেকে মনে করেন, এর মূল কারণ অর্থনীতির উন্নতি। শেয়ারবাজারে যে বিদেশি বিনিয়োগ ফিরতে শুরু করেছে, এটাই তার কারণ। সে কারণে শেয়ারের দাম এভাবে বাড়ছে।

জানা গেছে, ভারতের এনএসই বা ন্যাশনাল স্টক এক্সচেঞ্জে তালিকাভুক্ত মোট দুই হাজার কোম্পানির মুনাফা বেড়েছে। জানুয়ারি-মার্চ প্রান্তিকে এই কোম্পানিগুলো মুনাফা করেছে মোট ৪ দশমিক ১৪ লাখ কোটি রুপি; অক্টোবর-ডিসেম্বর প্রান্তিকে যা ছিল ৩ দশমিক ৬২ লাখ কোটি রুপি। কোম্পানিগুলোর অগ্রিম কর পরিশোধের হার বেড়েছে ২১ শতাংশ। চলতি অর্থবছরে তাদের আয় যে বাড়ছে, এটা তারই ইঙ্গিত।
