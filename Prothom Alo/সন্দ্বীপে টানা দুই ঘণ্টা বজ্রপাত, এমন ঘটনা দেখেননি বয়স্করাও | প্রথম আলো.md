সন্তোষপুরের হাজিরহাট এলাকার বেশ কয়েকজন নিজেদের অভিজ্ঞতার কথা তুলে ধরে জানিয়েছেন, ১০-১৫ বছর আগের তুলনায় বর্তমানে বজ্রপাতের ঘটনা বেড়েছে কয়েক গুণ। আবহাওয়া অধিদপ্তরের চট্টগ্রাম অঞ্চলের পরিচালক নুরুল করিম প্রথম আলোকে জানিয়েছেন, বৈশ্বিক তাপমাত্রা বৃদ্ধি ও জলবায়ু পরিবর্তনের প্রভাবে বজ্রপাতের মাত্রা বাড়ছে। এক প্রশ্নের জবাবে তিনি বলেন, ‘কিছুটা ফানেলের মতো জায়গায় সন্দ্বীপের অবস্থান। বাতাসের প্রবাহের বিষয়টি বিবেচনা আনলে তা মেঘের চলাচলেও প্রভাব ফেলতে পারে। বজ্রপাতের ক্ষেত্রেও এটির কিছু প্রভাব পড়তে পারে।’ দুই ঘণ্টাব্যাপী চলা বজ্রপাতের তাণ্ডব নিয়ে এ সময় সামাজিক যোগাযোগমাধ্যমেও সরব হয়ে ওঠেন নেটিজেনরা। অনেকেই একে ‘নজিরবিহীন’ ও ‘ভয়ংকর’ বলে উল্লেখ করেন।
