প্রয়াত প্রথম স্ত্রীর নামে গঠিত সুজান টম্পসন বাফেট ফাউন্ডেশনে ৯ লাখ ৯৩ হাজার ৩৫টি শেয়ার দান করেছেন বাফেট। এ ছাড়া নিজের তিন সন্তান হাওয়ার্ড, সুজান ও পিটারের নেতৃত্বাধীন ফাউন্ডেশনে ৬ লাখ ৯৫ হাজার ১২২টি করে শেয়ার দান করেন তিনি।

ওমাহাভিত্তিক বার্কশায়ারের ৯৯ শতাংশ শেয়ার দান করে দেওয়ার পরিকল্পনা করেছেন ওয়ারেন বাফেট। ১৯৬৫ সাল থেকে তিনি এই কোম্পানি পরিচালনা করছেন। বাফেটের উইল বাস্তবায়নের নির্বাহী ক্ষমতা তাঁর সন্তানদের হাতে।

বার্কশায়ারের বাজারমূল্য এখন ৮৮ হাজার কোটি ডলার। বিমা থেকে শুরু করে প্রযুক্তি কোম্পানি অ্যাপল, এমন অনেক কোম্পানিতেই বিনিয়োগ করেছেন তিনি।

২০০৬ সাল থেকে নিজের মালিকানাধীন স্টকের অর্ধেকের বেশি দান করেছেন বাফেট। তারপরও শুক্রবার স্টক এক্সচেঞ্জে দাখিল করা বিবরণ অনুসারে বাফেট এখনো বার্কশায়ারের ১৪ দশমিক ৫ শতাংশ শেয়ারের মালিক।

ফোর্বস ম্যাগাজিনের তথ্যনুসারে, এখন বাফেটের ব্যক্তিগত সম্পদের মূল্য ১২ হাজার ৮৪০ কোটি ডলার। ধনীদের তালিকায় তাঁর স্থান দশম।
