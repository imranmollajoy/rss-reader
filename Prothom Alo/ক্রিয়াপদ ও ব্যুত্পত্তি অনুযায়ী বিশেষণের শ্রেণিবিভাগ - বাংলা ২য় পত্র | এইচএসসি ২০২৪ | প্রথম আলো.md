**উত্তর:** ব্যুত্পত্তি তথা শব্দ গঠনের দিক থেকে বিশেষণ শব্দটি কীভাবে গঠিত হয়েছে, তার ওপর ভিত্তি করে বিশেষণকে দুই ভাগে ভাগ করা যায়। 

যথা: ক. মৌলিক বিশেষণ, খ. সাধিত বিশেষণ।

মৌলিক বিশেষণ: যে বিশেষণকে ব্যাকরণগতভাবে আর কোনো ক্ষুদ্র অংশে রূপান্তর বা বিভক্ত করা যায় না, তাকে সিদ্ধ বা মৌলিক বিশেষণ বলে। যেমন: ভালো, মন্দ, লাল, নীল।

**সাধিত বিশেষণ:** যে বিশেষণকে ব্যাকরণগতভাবে আরও এক বা একাধিক ক্ষুদ্রতর অংশে রূপান্তর বা বিভক্ত করা যায়, তাকে সাধিত বিশেষণ বলে। যেমন: চলন্ত গাড়ি, মেঘলা আকাশ। সাধিত বিশেষণ নানাভাবে গঠিত হতে পারে।

**ক. ক্রিয়াজাত বিশেষণ:** ক্রিয়ামূল বা ধাতুর সঙ্গে কৃৎ প্রত্যয়যোগে যে বিশেষণ হয়, তাকে ক্রিয়াজাত বিশেষণ বলে। যেমন: চলন্ত গাড়ি।

**খ. বিশেষ্যজাত বিশেষণ:** বিশেষ্যের সঙ্গে তদ্ধিত প্রত্যয়যোগে এ ধরনের বিশেষণ গঠিত হয়ে থাকে। যেমন: রোদেলা দুপুর।

**গ. সর্বনামজাত বিশেষণ:** কিছু সর্বনাম প্রত্যয় যোগ হয়ে বিশেষণ হিসেবে ব্যবহৃত হয়, তাকে সর্বনামজাত বিশেষণ বলে। যেমন: কবেকার কথা, কোথাকার লোক।

**ঘ. ধনাত্মক শব্দজাত বিশেষণ:** যে ধনাত্মক শব্দ কখনো এককভাবে, কখনো-বা প্রত্যয় যুক্ত হয়ে বিশেষণ হিসেবে ব্যবহৃত হয়, তাকে ধনাত্মক শব্দজাত বিশেষণ বলে। যেমন: কনকনে শীত, ধিকিধিকি আগুন।

**ঙ. সমাসবদ্ধ বিশেষণ:** যে সমাসবদ্ধ শব্দ বিশেষণ হিসেবে ব্যবহৃত হয়, তাকে সমাসবদ্ধ বিশেষণ বলে। যেমন: বে-কার মানুষ, নিয়ম-বিরুদ্ধ কথা, পা-চাটা কুকুর।

**চ. উপসর্গ যুক্ত বিশেষণ:** উপসর্গ বা অদ্য প্রত্যয়যোগে যে বিশেষণ গঠিত হয়, তাকে অদ্য প্রত্যয় বা উপসর্গযুক্ত বিশেষণ বলে। যেমন: নিখুঁত কাজ, সুকঠিন প্রতিজ্ঞা।

**মোস্তাফিজুর রহমান, ***শিক্ষক, *বীরশ্রেষ্ঠ নূর মোহাম্মদ পাবলিক কলেজ, ঢাকা
