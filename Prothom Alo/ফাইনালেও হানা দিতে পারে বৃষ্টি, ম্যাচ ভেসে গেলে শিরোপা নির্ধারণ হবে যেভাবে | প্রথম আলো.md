এবারের টি–টোয়েন্টি বিশ্বকাপে বৃষ্টি একটা আতঙ্কের ব্যাপার হয়ে উঠেছে বটে। গ্রুপ পর্ব ও সুপার এইটের বেশ কয়েকটি ম্যাচের পর বৃষ্টির বাধা ছিল গতকাল ভারত ও ইংল্যান্ডের দ্বিতীয় সেমিফাইনালেও। আবহাওয়ার পূর্বাভাস বলছে, বৃষ্টি হানা দিতে পারে বাংলাদেশ সময় আগামীকাল রাত সাড়ে ৮টায় শুরু হতে যাওয়া বার্বাডোজের ফাইনালেও।

সুপার এইটের কোনো ম্যাচ আর দ্বিতীয় সেমিফাইনালে রিজার্ভ ডে ছিল না। গতকাল ভারত–ইংল্যান্ডের দ্বিতীয় সেমিফাইনাল বৃষ্টি–বাধা থাকলেও অবশ্য অতিরিক্ত সময় কাজে লাগিয়ে পুরো ম্যাচই হয়েছে। <a href="https://www.prothomalo.com/sports/cricket/n28480vg52" target="_blank">ইংল্যান্ডকে ৬৮ রানে হারিয়ে</a> ফাইনালে উঠেছে ভারত। শেষ পর্যন্ত যদি বৃষ্টির কারণে ম্যাচ শেষ করা না যেত, তাহলে সুপার এইটে ইংল্যান্ডের চেয়ে ভালো অবস্থানে থাকায় ফাইনালে উঠত ভারতই।

ফাইনালে বৃষ্টি চোখ রাঙাচ্ছে ঠিক; কিন্তু রিজার্ভ ডেও আছে। বার্বাডোজে অবশ্য রিজার্ভ ডেতেও চোখ রাঙাচ্ছে বৃষ্টি। শেষ পর্যন্ত যদি রিজার্ভ ডেও বৃষ্টিতে ভেসে যায়, ফাইনাল ম্যাচ সম্পন্ন না হয়, তাহলে শিরোপা নির্ধারণ হবে কীভাবে—সেমিফাইনালের অমন নিয়মের পর প্রশ্নটি জাগতেই পারে।
