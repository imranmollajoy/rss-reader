মক্কা থেকে মদিনার দূরত্ব ৪২৩ কিলোমিটার। সড়কপথে যেতে সময় লাগে ছয় ঘণ্টা। চার লেনবিশিষ্ট সড়কগুলো একমুখী। সড়কের প্রথম লেনে চলে দ্রুত গতিসম্পন্ন যানবাহন, অন্য লেনে চলে কম গতিসম্পন্ন যানবাহন। হজযাত্রীদের মধ্যে যাঁরা মদিনায় গিয়েছিলেন, তাঁরা মসজিদে নববীতে ৪০ ওয়াক্ত নামাজ শেষ করে মক্কায় ফিরছেন। মদিনা থেকে মক্কা যাওয়ার পথে কয়েক কিলোমিটার পর পর রয়েছে যাত্রাবিরতির জন্য বিশ্রামকেন্দ্র। হজযাত্রীদের সুবিধার জন্য রয়েছে মসজিদ, বাথরুম, খাবারের হোটেল। খোঁজখবর করলে এসব জায়গায় দু-চারজন বাংলাদেশির দেখা মেলে। মদিনা থেকে মক্কা আসার পথে বেশি লোকজন যাত্রাবিরতি করেন সাসকোতে।সাসকোতে কথা হলো সৌদি আরবপ্রবাসী বাংলাদেশি সেকান্দারের সঙ্গে। তিনি জানালেন, দেশ থেকে দুই লাখেরও বেশি টাকা খরচ করে এখানে এসেছেন। হজের সময় (জিলকদ, জিলহজ) হাজিদের যাতায়াত বেশি থাকে। এ ছাড়া ওমরাহ, রমজান মাস, বৃহস্পতি ও শুক্রবারে লোক বেশি হয়। সকাল, দুপুর ও রাতের খাবার ছাড়াও চা, কফি, হালকা খাবার - সবই পাওয়া যায়।
