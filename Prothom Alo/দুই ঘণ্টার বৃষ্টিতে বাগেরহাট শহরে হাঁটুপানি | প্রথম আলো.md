বাগেরহাটে দুই ঘণ্টার বৃষ্টিতেই পৌর শহরের বিভিন্ন এলাকায় জলাবদ্ধতা দেখা দিয়েছে। শহরের প্রাণকেন্দ্র খানজাহান আলী রোড, সাধনার মোড়, রাহাতের মোড়, শহরের শালতলা, পিটিআই মোড়, খারদার স্কুল রোড, হাসপাতাল সড়ক, পোস্ট অফিসের সামনে, পুরাতন কোর্টসহ জেলা সদরের বিভিন্ন এলাকায় হাঁটুপানি জমে যায়। এসব এলাকার ব্যবসাপ্রতিষ্ঠানসহ শহরের প্রধান কাঁচাবাজার, মাছ বাজারও বৃষ্টির পানিতে প্লাবিত হয়েছে। জলাবদ্ধতায় চরম দুর্ভোগে পড়েন শহরবাসী।

আজ রোববার দুপুর ১২টা থেকে বেলা ২টা পর্যন্ত টানা বৃষ্টিতে এ পরিস্থিতির সৃষ্টি হয়। দুপুরে বাগেরহাট শহর ঘুরে দেখা গেছে, ব্যবসাপ্রতিষ্ঠান ও বাসাবাড়ির সামনে হাঁটুপানি জমে থাকায় উৎকণ্ঠায় পড়েছেন শহরবাসী।
