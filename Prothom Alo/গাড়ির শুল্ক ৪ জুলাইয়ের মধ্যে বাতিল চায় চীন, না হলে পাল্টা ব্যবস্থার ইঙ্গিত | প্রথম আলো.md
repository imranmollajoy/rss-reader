চীনের বিদ্যুৎ-চালিত গাড়িতে ইউরোপীয় ইউনিয়ন যে প্রাথমিক শুল্ক বসিয়েছে, বেইজিং চায় আগামী ৪ জুলাইয়ের মধ্যে তা তুলে নেওয়া হোক। চীনের রাষ্ট্রনিয়ন্ত্রিত সংবাদমাধ্যম গ্লোবাল টাইমস এ খবর দিয়েছে। দুই পক্ষ নতুন দফার বাণিজ্য আলোচনা শুরু করতে সমঝোতায় পৌঁছানোর পর বেইজিংয়ের এই মনোভাবের কথা জানা গেল।

রয়টার্স জানিয়েছে, চীনে তৈরি বিদ্যুৎ-চালিত গাড়ি আমদানির ক্ষেত্রে ইউরোপীয় ইউনিয়ন আগামী ৪ জুলাই থেকে সর্বোচ্চ ৩৮ দশমিক ১ শতাংশ অন্তর্বর্তীকালীন শুল্ক কার্যকর করবে। তবে চীনা এসব গাড়ির বিষয়ে ইইউর তদন্ত অব্যাহত থাকবে। বেইজিং বিদ্যুৎ-চালিত গাড়ির নির্মাতাদের অন্যায্য ভর্তুকি দিচ্ছে, এমন অভিযোগর ব্যাপারে তদন্ত করছে ইইউ।

চীন শুল্ক বাতিল করার জন্য ইউরোপীয় ইউনিয়নের প্রতি অনেকবার আহ্বান জানিয়েছে। দেশটি বলেছে, এ নিয়ে আলোচনা করতে তারা আগ্রহী। ট্রাম্পের মার্কিন প্রশাসন চীনা পণ্যে শুল্ক আরোপের পর বেইজিং আর নতুন করে বাণিজ্যযুদ্ধ চায় না। তবে চীন পরিষ্কার করেই বলেছে, এমন কোনো বাণিজ্যযুদ্ধ শুরু হলে চীনা কোম্পানিগুলোকে সুরক্ষা দেওয়া হবে।
