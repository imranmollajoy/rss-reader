বছরের পর বছর ধরে বিদ্বেষমূলক আচরণ, সহিংসতা, জলবায়ু পরিবর্তন ও প্রাকৃতিক দুর্যোগের মুখে বেঁচে থাকা রোহিঙ্গাদের অবিশ্বাস্য সাহস দেখে আমি অনুপ্রেরণা পাই।

মিয়ানমার থেকে আসার সময় তাদের বেশির ভাগেরই মৌলিক শিক্ষা ও শহুরে দক্ষতা ছিল না। আজ তারা শিক্ষা, দক্ষতা বৃদ্ধি ও সামাজিক ক্ষমতায়ন কর্মসূচিগুলোতে সক্রিয় অংশগ্রহণকারী।

নিজ উদ্যোগে তারা অনলাইন কোর্স, ইংরেজি ও কারিগরি প্রশিক্ষণ নিচ্ছে। নিজেদের ভেতর রক্তদান কর্মসূচি, নারীদের জন্য ক্যাম্প লাইব্রেরি তৈরি, যুবকদের পরিবেশ ভাবনা—এ রকম আরও অনেক কিছু করছে তারা।

রোহিঙ্গারা ধীরে ধীরে নিজেদের জন্য কিছু করার মতো পরিস্থিতি তৈরি করেছে।

মানসিক স্বাস্থ্য কাউন্সেলিং, শরণার্থী নারীদের জন্য স্যানিটারি প্যাড তৈরি, ফটোগ্রাফি ও শিল্পের মাধ্যমে শরণার্থীজীবন তুলে ধরা করা, অগ্নিকাণ্ডের সময় আগুন নেভানো, প্রাকৃতিক দুর্যোগ থেকে নিজেদের রক্ষা করা—এসব কাজে রোহিঙ্গারা ক্যাম্পে সবার আগে এগিয়ে আসছে।

উখিয়া-টেকনাফের স্থানীয় জনগণের সঙ্গে সুসম্পর্ক গত সাত বছরে রোহিঙ্গাদের শান্তিপূর্ণ সহাবস্থানে সাহায্য করেছে। তবে দুঃখের বিষয় হলো, গৎবাঁধা নেতিবাচক ধারণা ও গণবিষোদ্‌গারের মাধ্যমে নতুনভাবে রোহিঙ্গাদের ছোট করে দেখানো হচ্ছে।

সব ধরনের সমস্যা, মুদ্রাস্ফীতি, ইয়াবা ব্যবসা, জলবায়ুর প্রভাবসহ সবকিছুর জন্যই রোহিঙ্গাদের দায়ী করা হচ্ছে।
