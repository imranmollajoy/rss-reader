পারভীন হাসান আজ খান সারওয়ার মুরশিদের সময়ের স্মৃতিচারণ করে বলেন, ‘সেটি কালো সময় হলেও আমরা অনেক কিছু বলতে পারতাম, যেটা আমরা এখন বলতে পারব না। এমনকি আমরা পাঠ্যক্রমে অনেক কিছু ঢোকাতে সাহস পাই না যে পাছে কিছু হয়ে যায়। কিন্তু বিশ্ববিদ্যালয় মানে সারা বিশ্বের সবকিছু পড়বে, সবকিছু জানব। তাঁদের সময় তো অনেক বৈপ্লবিক চিন্তা হয়েছে, যা এখন অনেকেই ভাবতেই পারেন না।’

অনুষ্ঠানটির সঞ্চালনা ও লিখিত বক্তব্য পাঠ করেন খান সারওয়ার মুরশিদের মেয়ে শারমীন মুরশিদ।

তিনি বলেন, ‘তাঁর (খান সারওয়ার মুরশিদ) প্রজন্মের প্রাসঙ্গিকতা আমাদের সমাজে গভীর। তরুণ সমাজ যেন জানতে পারে সেই প্রজন্মের মূল্যবোধ ও সাহিত্যচর্চাকে। এ প্রজন্ম যেন জানে, তাদের পূর্বসূরিরা কারা, কে ছিলেন। আমাদের অনেক কালো ইতিহাস আছে। কিন্তু সেটার ভেতরে যে সুন্দর বিকাশগুলো আছে, সেগুলোকে স্পর্শ করুক আমাদের এই প্রজন্ম।’

এ আয়োজনে অধ্যাপক খান সারওয়ার মুরশিদের প্রকাশিত ও অপ্রকাশিত লেখা সংরক্ষণের ওপর জোর দেন ঢাকা বিশ্ববিদ্যালয়ের বঙ্গবন্ধু চেয়ার অধ্যাপক ফকরুল আলম।

এ সময় আরও বক্তব্য দেন নাগরিক উদ্যোগের প্রধান নির্বাহী জাকির হোসেন।

খান সারওয়ার মুরশিদের জন্মশতবর্ষ উদ্‌যাপন উপলক্ষে গত জুন মাসে ২৪ সদস্যের একটি জাতীয় কমিটি গঠন করা হয়, যার আহ্বায়ক অধ্যাপক ফকরুল আলম। আজকের সংবাদ সম্মেলনের মধ্য দিয়ে তাঁর জন্মশতবর্ষ উদ্‌যাপন শুরু হলো।
