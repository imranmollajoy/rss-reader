ইউনিয়ন পরিষদে (ইউপি) প্রশাসক নিয়োগের বিধান যুক্ত করে আইনে সংশোধনী আনা হয়েছে। আজ সোমবার ‘স্থানীয় সরকার (ইউনিয়ন পরিষদ) (সংশোধন) বিল–২০২৪’ জাতীয় সংসদে পাস হয়েছে।

বিলের ওপর আলোচনায় অংশ নিয়ে একাধিক সংসদ সদস্য ইউনিয়ন পরিষদের চেয়ারম্যান ও সদস্যদের ভাতা বাড়ানোর দাবি জানান এবং প্রশাসক নিয়োগসংক্রান্ত বিধানের বিরোধিতা করেন।

এর আগে স্থানীয় সরকারমন্ত্রী তাজুল ইসলাম বিলটি পাসের জন্য সংসদে তোলেন। বিলের ওপর আনা জনমত যাচাই, বাছাই কমিটিতে প্রেরণ ও সংশোধনী প্রস্তাবগুলো নিষ্পত্তি শেষে বিলটি কণ্ঠভোটে পাস হয়।

বিলের ওপর আলোচনায় অংশ নিয়ে ইউনিয়ন পরিষদের চেয়ারম্যান, সদস্য, চৌকিদার ও দফাদারদের সম্মানী বাড়ানোর দাবি জানান স্বতন্ত্র সংসদ সদস্য পংকজ নাথ।
