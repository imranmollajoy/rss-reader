তবে ব্রাজিলের বড় দুশ্চিন্তার কারণ হতে পারে নিজেদের রক্ষণ। দরিভালের অধীনে ইংল্যান্ডের বিপক্ষে ম্যাচটি ছাড়া বাকি তিন ম্যাচেই গোল হজম করেছে তারা। বেশির ভাগ সময়ই ঠিকঠাক প্রতিক্রিয়া দেখাতে ব্যর্থ হচ্ছেন দলের ডিফেন্ডাররা। বিশেষ করে হাই–প্রেসিংয়ের সময় তাল রাখতে ব্যর্থ হচ্ছেন ডিফেন্ডাররা। এই জায়গাটিতে দ্রুত উন্নতি করতে না পারলে মূল্য দিতে হতে পারে ব্রাজিলকে।

এবারের কোপায় ব্রাজিলকে ভালো কিছু করতে হলে নির্ভর করতে হবে মূলত দলীয় ঐক্যের ওপর। বিশেষ করে নেইমার না থাকায় একক খেলোয়াড়ের ওপর ভরসা করার যে ধারা, সেখান থেকে বেরিয়ে আসতে হবে ব্রাজিলকে। পাশাপাশি ব্রাজিলের হয়ে নিষ্প্রভ থাকার অভিযোগ থেকেও মুক্ত হয়ে দারুণ কিছু করে দেখাতে হবে ভিনিসিয়ুসকে। এবারের কোপায় দলীয় সমন্বয়ের সঙ্গে ভিনিসিয়ুস কীভাবে মানিয়ে নিচ্ছেন, তার ওপর নির্ভর করছে ব্রাজিলের সাফল্য–ব্যর্থতার অনেকটাই।

সব মিলিয়ে ব্রাজিল হয়তো এখনো নিজেদের সেরা ছন্দে নেই, জোগো বনিতো কিংবা জিঙ্গার ছন্দও এখনো দূরের বাতিঘর। কিন্তু শৈল্পিক সৌন্দর্যের চূড়া স্পর্শের পথে যাত্রার সূচনা বিন্দু হতে পারে এবারের কোপা। যেখান থেকে ব্রাজিলের ফুটবল শুরু করবে ফসল তোলা গানের দিকে যাত্রা।
