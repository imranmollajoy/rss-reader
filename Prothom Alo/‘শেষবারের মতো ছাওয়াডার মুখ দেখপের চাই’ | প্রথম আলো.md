স্থানীয় বাসিন্দা মিলন মিয়া জানান, আনিছুর রহমান ঢাকায় একটি গার্মেন্টস কারখানায় কাজ করতেন। ঈদে বাড়িতে ঘুরতে এসে আত্মীয়ের বাসায় দাওয়াত খেতে যাওয়ার সময় নৌকা ডুবে তিনিসহ একই পরিবারের তিন সদস্য নিখোঁজ হন। একমাত্র ছেলে ও স্বজনদের হারিয়ে চান্দ মিয়া পাগলপ্রায়। সেই সঙ্গে তাঁর (চান্দ মিয়া) স্ত্রীও শয্যাশায়ী।

চান্দ মিয়া প্রথম আলোকে বলেন, ‘আনিছুর আমার একমাত্র ছেলে, বউমা ও আমার কলিজার ধন নাতনিকে ছাড়া আমি কীভাবে বাঁচব। আমার ফুটফুটে নাতনি দাওয়াত খেতে যাওয়ার আগেও আমায় জড়িয়ে ধরেছিল। জীবিত হোক আর মরা হোক, আমি শেষবারের মতো ছাওয়াডার (ছেলের) মুখটা দেখপের চাই। দ্যাশে তো ম্যালা প্রযুক্তি আছে। তোমরা আমার ছাওয়াডাক খুঁজে দেও।’
