সিলেটে ভারত থেকে অবৈধ পথে আনা সাত বস্তা চিনি ছিনতাইকালে পাঁচজনকে গ্রেপ্তার করেছে পুলিশ। তাঁদের মধ্যে স্বেচ্ছাসেবক দলের একজন নেতা আছেন। এ ঘটনায় চিনি চোরাচালানে সম্পৃক্ত আরও দুজনকে গ্রেপ্তার করা হয়েছে। এর আগে সিলেটের বিয়ানীবাজারে ছাত্রলীগের নেতা-কর্মীদের বিরুদ্ধে চিনির ট্রাক লুটের অভিযোগ উঠেছিল।

ছিনতাইয়ের ঘটনায় গ্রেপ্তার ব্যক্তিরা হলেন সিলেট নগরের খাসদবির এলাকার ইসতিয়াক আহমদ (৩০), চৌকিদেখি এলাকার ফাহাদ আহমদ (৩৮), খোরশেদ আলম (৩৭), সুনামগঞ্জের ছাতকের নরা ইসলামপুর গ্রামের জুয়েল আহমদ ও সিলেটের রায়নগর এলাকার মো. লিটন (২৯)। গ্রেপ্তার ব্যক্তিদের মধ্যে খোরশেদ আলম সিলেট সিটির ৬ নম্বর ওয়ার্ড স্বেচ্ছাসেবক দলের যুগ্ম আহ্বায়ক ও ইসতিয়াক ছাত্রদলের রাজনীতির সঙ্গে সংশ্লিষ্ট। চিনি চোরাচালানের অভিযোগে গ্রেপ্তার দুজন হলেন কোম্পানীগঞ্জের খাগাইল এলাকার রাজাপুর গ্রামের লায়েক (১৯) ও রাসেল (১৮)।

গত বৃহস্পতিবার রাত সাড়ে ১০টায় সিলেট-কোম্পানীগঞ্জ সড়কের বিমানবন্দর-সংলগ্ন অ্যাডভেঞ্চার ওয়ার্ল্ড পার্কের সামনে থেকে তাঁদের আটক করা হয়। এ ঘটনায় পুলিশ বাদী হয়ে একটি ও চিনির মালিক দাবিদার গ্রেপ্তার ব্যক্তিদের পক্ষ থেকে আরেকটি মামলা করা হয়েছে।
