আইসিসিবির কাউন্সিল সভায় আরও উপস্থিত ছিলেন বাংলাদেশে জাতিসংঘের আবাসিক সমন্বয়কারী গুয়েন লুইস, এডিবির কান্ট্রি ডিরেক্টর এডিমন গিনটিং ও ইউনিসেফ বাংলাদেশের ভারপ্রাপ্ত প্রধান ফারুক ডোমুন।

অনুষ্ঠানে জানানো হয়, বর্তমানে ভূরাজনৈতিক উত্তেজনা বৈশ্বিক অর্থনীতির জন্য সবচেয়ে বড় ঝুঁকির কারণ হয়ে উঠেছে। বিশ্বের খাদ্য ও জ্বালানি সরবরাহের গুরুত্বপূর্ণ দুটি অঞ্চল—পূর্ব ইউরোপ ও মধ্যপ্রাচ্যে যুদ্ধ চলছে। লোহিত সাগরে সাম্প্রতিক আক্রমণ ও যুদ্ধ পরিস্থিতির কারণে ইতিমধ্যে সুয়েজখালের মাধ্যমে জাহাজ চলাচল (শিপিং) বিঘ্নিত হচ্ছে। এতে বৈশ্বিক কনটেইনার পরিবহন ব্যয় ৩০ শতাংশ বেড়েছে। মধ্যপ্রাচ্যে সংঘাতের তীব্রতা বাড়লে এটি জ্বালানি বাজারকে অনিশ্চয়তার পথে ঠেলে দিতে পারে।

আইসিসিবির সভাপতি মাহবুবুর রহমান বলেন, বাংলাদেশের অর্থনীতি করোনা মহামারির অবস্থা থেকে ভালোভাবে পুনরুদ্ধার হয়েছে। তবে গত তিন বছরের উচ্চ মূল্যস্ফীতি, লেনদেনের ভারসাম্যে ঘাটতি, আর্থিক খাতের দুর্বলতা ও বৈশ্বিক অর্থনৈতিক অনিশ্চয়তার কারণে তা আবার বাধাগ্রস্ত হচ্ছে। বিশ্বব্যাংকের দ্বিবার্ষিক হালনাগাদ প্রতিবেদনে এই তথ্য উঠে এসেছে।
