এবার তা দ্রাবিড়ের জন্য প্রযোজ্য হয়ে উঠেছিল। ভারতের কোচ হিসেবে তাঁর বিদায়ী বিশ্বকাপ বলেই সামাজিক যোগাযোগমাধ্যমে চলেছে হ্যাশট্যাগ ক্যাম্পেইন, ‘<a href="https://www.prothomalo.com/sports/cricket/p62tdvpb0r" target="_blank">ডু ইট ফর দ্রাবিড়</a>’ (দ্রাবিড়ের জন্য বিশ্বকাপ জেতো)।

কেনসিংটন ওভালে পরশু দক্ষিণ আফ্রিকার বিপক্ষে মহানাটকীয় বহু বাঁকবদলের ফাইনাল শেষে সফল দ্রাবিড়। অবশেষে সত্যিকারের বিশ্বকাপ চ্যাম্পিয়ন। ২০০৭ সালে যে ওয়েস্ট ইন্ডিজ তাঁকে একরাশ হতাশা উপহার দিয়েছিল, ১৭ বছর পর সেই ওয়েস্ট ইন্ডিজই তাঁকে ক্রিকেটীয় জীবনের সেরা দিনটি উপহার দিল।

২০২২ টি-টোয়েন্টি বিশ্বকাপের সেমিফাইনালে যে ইংল্যান্ডের কাছে ১০ উইকেটে হেরেছিল তাঁর দল, এবার সেই ইংল্যান্ডকে সেমিফাইনালেই নাকানিচুবানি খাইয়ে ভারত উঠে যায় ফাইনালে। খেলোয়াড়-কোচ উভয় ভূমিকায় যে অস্ট্রেলিয়া বারবার তাঁকে ফাইনালে আটকে দিয়েছে, এবার শিরোপা জয়ের পথে সেই অস্ট্রেলিয়াকে সুপার এইট থেকে বিদায়ের পথ দেখিয়ে দ্রাবিড়ের দল যেন বুঝিয়ে দিতে চেয়েছে, ‘তোমরা এবার ফাইনাল কেন, সেমিফাইনালেরও যোগ্য নও!’
