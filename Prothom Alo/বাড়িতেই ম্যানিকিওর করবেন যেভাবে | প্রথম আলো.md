ঈদে মাংস কাটাবাছা, ব্যাগে ভরা, রান্না, ধোয়ামোছা, পরিষ্কার—সব কাজের জন্য হাতই ভরসা। তাই এ সময় হাতের চাই বিশেষ যত্ন। ঈদের আগে কিংবা পরে বাড়িতেই করে নিতে পারেন ম্যানিকিওর। ম্যানিকিওরের মাধ্যমে মৃত কোষ অপসারণ, নখের আকার ঠিক রাখা, হাতের গন্ধ ও কালচে ছোপ দূর করা সম্ভব।

কোরবানির ঈদে কাটা-ধোয়ায় অনেকের নখ ভেঙে যায়, হাতও কেটে যেতে পারে। যাঁদের সারা দিন এসব কাজ করতে হবে, তাঁদের জন্য নখ ছোট করে ফেলাটাই ভালো। ঈদের আগে এই কয়েক দিন প্রতিদিন রাতে হাতে লোশন ব্যবহার করুন। আগে থেকেই যদি হাতের ত্বক ভালো রাখা যায়, তাহলে ঈদের পরও ক্ষতি কম হবে। হাতের ত্বকের সৌন্দর্য ও সুস্থতা—দুটোই ঠিক থাকবে।

ম্যানিকিওর করার জন্য বাজারে আলাদা সেট কিনতে পাওয়া যায়। বিশেষ ব্রাশ আছে। চাইলে নরম টুথব্রাশ দিয়েও করা যাবে। বাফার, নখ পরিষ্কারের যন্ত্রাদি কাছে নিয়েই বসুন ম্যানিকিওর করতে।
