<span class="inline"></span>

**শাবানা রোজ চৌধুরী:** ‘ন্যাশনাল ভেক্টর বর্ন ডিজিজ কন্ট্রোল প্রোগ্রাম’ নামে সারা ভারতবর্ষে একটি কেন্দ্রীয় কর্মসূচি আছে। এই কর্মসূচির মূল উদ্দেশ্য হচ্ছে, ভারতের সব রাজ্যে মশাবাহিত ছয়টি রোগ নিয়ন্ত্রণ বা নির্মূলে কাজ করা। এর মধ্যে আছে ডেঙ্গু, চিকুনগুনিয়া, ম্যালেরিয়া, কালাজ্বর, জাপানিজ এনকেফালাইটস ও লিমফ্যাটিক ফাইলেরিয়াসিস। কেন্দ্রীয় এই কর্মসূচি কলকাতা শহরে মিউনিসিপ্যালিটি অথরিটি ও পশ্চিমবঙ্গের অন্যান্য জেলায় রাজ্য সরকার বাস্তবায়ন করে।

কলকাতা শহরের প্রতিটি ওয়ার্ডে ও গ্রামাঞ্চলে প্রতিটি ব্লক ও পঞ্চায়েতে মশা নিয়ন্ত্রণ কর্মসূচি আছে। প্রতিটি ওয়ার্ড, ব্লক বা পঞ্চায়েত একেকটি ইউনিট হিসেবে কাজ করে। সব জায়গায় একটি করে দল আছে।

সার্ভিল্যান্স, ভেক্টর কন্ট্রোল ও সুপারভিশন—এই হচ্ছে কাজের ধারা। সার্ভিল্যান্স টিমের সদস্যরা নির্দিষ্টসংখ্যক বাড়িতে যান। বাড়ির তথ্য নির্ধারিত ফরমে তোলা হয়। কাউকে বাড়ি পাওয়া না গেলে বাড়ির সামনে নোটিশ সাঁটা হয়, বাড়ির মালিককে ফোন করা হয়। ভেক্টর কন্ট্রোল দলের সদস্যরা সার্ভিল্যান্স টিমের তথ্য কাজে লাগান। এ ছাড়া তাঁরা নির্মাণ এলাকায় কীটনাশক ছিটান। পুকুর, জলাশয় বা কুয়ায় গাপ্পি মাছ ও গাম্বুশিয়া মাছ ছাড়েন। গ্রামাঞ্চলে ধানখেতের নালায় গাপ্পি মাছ ও গাম্বুশিয়া ছাড়া হয়।

প্রতিটি সরকারি ও বেসরকারি হাসপাতাল ও রোগনির্ণয় কেন্দ্র ডেঙ্গু শনাক্তে কাজ করে। যদি কোনো রোগনির্ণয় কেন্দ্রে কোনো রোগীর ডেঙ্গু শনাক্ত হয়, তাহলে ওই রোগীর ঠিকানা ধরে বাড়িতে লোক চলে যায়। রোগ শনাক্ত করার সময় ঠিকানা দিতে হয়। ওই বাড়িতে ও বাড়ির আশপাশের বাড়িগুলোয় মশার ওষুধ ছিটানো হয়। আর কোনো সম্ভাব্য রোগী আছে কি না, তা খুঁজে বের করার চেষ্টা করা হয়।

হাসপাতালে সব সময় জ্বরের রোগী আসে। গাইনি বিভাগ ছাড়া কোনো হাসপাতালের বহির্বিভাগে জ্বরের রোগী ১০ শতাংশ বেড়ে গেলেই সন্দেহ করা হয়। তখন ওই হাসপাতালে ফিভার ক্লিনিক খোলা হয়। সরকারি-বেসরকারি হাসপাতালে এই ফিভার ক্লিনিক খোলার পরামর্শ দেওয়া হয়। প্রতিটি ওয়ার্ডেই এই ক্লিনিক খোলা হয়, যদি এলাকায় জ্বর বেড়ে যাওয়ার প্রবণতা দেখা যায়।

একটা কথা মনে রাখতে হবে, রোগনির্ণয় কেন্দ্রে বা হাসপাতালে, যেখানেই রোগী শনাক্ত হোক না কেন, তার তথ্য সরকারি পোর্টালে জানাতে হবে। পোর্টালের তথ্য দেখেই বোঝা যাবে, কলকাতা শহরের বা পশ্চিমবঙ্গের কোথায় ডেঙ্গু বাড়ছে। এবং সঙ্গে সঙ্গে অ্যাকশন। বলা হয় ‘ডু ইট নাউ’। যা যা করার, তা তখনই করা হয়, কোনো কাজ করার জন্য ফেলে রাখা হয় না।
