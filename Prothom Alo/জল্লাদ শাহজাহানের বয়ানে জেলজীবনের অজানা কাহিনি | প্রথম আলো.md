শাহজাহান ভূঁইয়ার নাম আলোচনায় আসে কুখ্যাত অপরাধী এরশাদ শিকদারসহ বাংলা ভাই এবং যুদ্ধাপরাধীদের ফাঁসি কার্যকর করার জন্য। নিজের হিসাবে ‘জল্লাদ’ হিসেবে মোট ৬০টি ফাঁসি কার্যকর করেছিলেন তিনি। তবে সরকারি হিসাবে সংখ্যাটা ২৬।

বিভিন্ন অপরাধমূলক কাজে জড়িয়ে পড়ায় শাহজাহানের সাজা হয়েছিল ১৮৪ বছর। পরে আপিল করে সাজা কমে আসে ৪২ বছরে। তবে তিনি কারাভোগ করেছেন ৩২ বছর। গত বছর কারাগার থেকে মুক্তি পান তিনি। পরে তিনি কেরানীগঞ্জের গোলাম বাজারে একটি চায়ের দোকান দিয়েছিলেন।

পুলিশের তথ্য অনুযায়ী, ১০ জুন সাভারের হেমায়েতপুরে বাসা ভাড়া নিয়ে সেখানে থাকতে শুরু করেছিলেন শাহজাহান ভূঁইয়া (৬৬)। গত রোববার দিবাগত রাত তিনটার দিকে বুকে ব্যথা শুরু হলে তাঁকে রাজধানীর শহীদ সোহরাওয়ার্দী মেডিকেল কলেজ হাসপাতালে নেওয়া হয়। সেখানেই সোমবার ভোর সাড়ে পাঁচটার দিকে তিনি মারা যান।

শাহজাহান তাঁর কারাগারে থাকার দিনগুলো নিয়ে একটি আত্মজীবনী লিখেছেন। চলতি বছর অমর একুশের বইমেলায় কিংবদন্তী পাবলিকেশন প্রকাশ করেছে জল্লাদ শাহজাহান ভূঁইয়ার আত্মজীবনী ‘কেমন ছিলো জল্লাদ জীবন’। সেই বইয়ের কিছু অংশ প্রাসঙ্গিক ঘটনার বর্ণনা দিয়ে তুলে ধরা হলো:
