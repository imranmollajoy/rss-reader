নাক খোঁটার অভ্যাস ছোট–বড় অনেকেরই থাকে। এটি যেমন দৃষ্টিকটু, তেমনই এর সঙ্গে জড়িত থাকে স্বাস্থ্যঝুঁকিও। তাই এমন অভ্যাস থাকলে তা থেকে বেরিয়ে আসার চেষ্টা করা জরুরি। আপনার শিশু কি নাক খুঁটছে? অভিভাবক হিসেবে আপনারই দায়িত্ব এই অভ্যাস থেকে শিশুকে বের করে আনা। বকাঝকা করে কিংবা কটু কথা বলে কিন্তু অভ্যাস ছাড়ানো মুশকিল; বরং নাক খোঁটানো কেন খারাপ, সেটি বুঝিয়ে দিন তাকে। কেন সে নাক খুঁটছে, সেটিও জানতে চেষ্টা করুন। তার নাকে কোনো অস্বস্তি হলে সেটির সমাধানে সচেষ্ট হোন।

করোনা অতিমারির সময় সতর্কবার্তা হিসেবে বারবার বলা হতো অপরিষ্কার হাতে চোখ-নাক-মুখ স্পর্শ না করতে। শিশুর হাত আপাতদৃষ্টিতে পরিষ্কার মনে হলেও জীবাণু থাকতেই পারে। সিঁড়ির রেলিং, দরজার হাতল, মুঠোফোনসহ যা কিছু শিশু স্পর্শ করে, সেসবেই থাকতে পারে নানা রকম জীবাণু। কাজেই এসব স্পর্শ করার পর নাকের ভেতর হাত দিলে হাতের মাধ্যমেই সে সংক্রমিত হয়ে যেতে পারে। বিষয়টি শিশুকে বোঝান।
