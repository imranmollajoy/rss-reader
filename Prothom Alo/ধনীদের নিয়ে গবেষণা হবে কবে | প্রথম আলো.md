পথে পথে, ফুটপাতে, দোকানে, ব্যবসা; সব জায়গায় যে চাঁদাবাজি ক্রমেই বাড়ছে, তা অনেক দূর পর্যন্ত ক্ষমতার লোকদের সম্পদ বানায়। কিন্তু এর কারণে অসংখ্য মানুষের জীবিকা বিপর্যস্ত হয়, খাদ্যগ্রহণ কমে যায়, অপুষ্টি বাড়ে, জীবন কাটছাঁট হয়। চিকিৎসা, শিক্ষা এখন কিছু লোকের বড় ব্যবসা, কিন্তু বহু মানুষের নতুন দারিদ্র্য সৃষ্টি তার ফলাফল। কারণ না খুঁজে শুধু আহা, উঁহু গবেষণায় কী হবে?

বিশ্বে ধনীদের ধনী হওয়ার সাফল্য নিয়ে বইপত্র কম নেই। সেগুলোয় তাঁদের জীবনকাহিনির খুব রোমাঞ্চকর ত্যাগ আর পরিশ্রমের কাহিনি পাওয়া যায়। এগুলো নতুন নয়, রাজা-বাদশাহদের মধ্যে অনেকেই জীবনীকার পুষতে প্রচুর ব্যয় করেছেন। যাহোক, অতিধনী বৃদ্ধির হারের দিকে বাংলাদেশ বিশ্বে প্রায়ই প্রথম স্থান লাভ করে। তাঁদের বিপুল চোরাই সম্পদ দুবাই, মালয়েশিয়া, ইউরোপ, উত্তর আমেরিকার দেশে দেশে তাঁদের স্থায়ী ঠিকানা তৈরি করেছে। বাংলাদেশ তাঁদের উপনিবেশ।

অতিধনীদের সম্পদ পুঞ্জীভবনের ওপর গবেষণা না হলে বাংলাদেশের উন্নয়নের মহাসড়কের আসল রূপ, প্রাণপ্রকৃতির পরিবেশের বিনাশ, দারিদ্র্যের টেকসই অবস্থা আর বৈষম্য বৃদ্ধির কারণ বোঝা যাবে কী করে? কিন্তু এই চোরাই অতিধনীদের ওপর প্রাতিষ্ঠানিক কিংবা ব্যক্তিগত, বিদ্যায়তনিক বা থিঙ্কট্যাংক গোষ্ঠী কারও গবেষণার খোঁজ পাওয়া কঠিন। কারণ, এ কাজে তহবিল নেই, মনোযোগও নেই, প্রাতিষ্ঠানিক উদ্যোগ নেই, গরিবদের মতো তাঁদের সম্পদের নাগাল পাওয়ারও উপায় নেই। উল্টো তাঁদের অনুগ্রহের নিচেই বহু বিদ্বজ্জনের বাস!

সরকার বা আন্তর্জাতিক সংস্থাগুলোর জন্যও এসব কাজ আত্মঘাতী, তারা এগুলো করবে না। সমাজের মুক্ত মানুষ-গবেষকদের মধ্য থেকে এ বিষয়ে উদ্যোগ জোরদার না হলে প্রতারণা আর প্রহসনের সব দলিলের মধ্যেই আমাদের ডুবে থাকতে হবে।
