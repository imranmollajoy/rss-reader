টাঙ্গাইলের মির্জাপুরে বংশাই ও ঝিনাই (স্থানীয় লোকজনের ভাষায় বউমরা) নদের পানি বৃদ্ধির সঙ্গে সঙ্গে ভাঙন শুরু হয়েছে। গত এক সপ্তাহে উপজেলার তিনটি ইউনিয়নে প্রায় ১৫ একর ফসলি জমি বিলীন হয়ে গেছে। এ ছাড়া ভাঙনের আশঙ্কায় নদের তীরবর্তী অর্ধশত পরিবার বসতঘর অন্য জায়গায় সরিয়ে নিয়েছে।

স্থানীয় সূত্রে জানা যায়, সপ্তাহখানেক আগে উজান থেকে নেমে আসা ঢল, জোয়ারের পানি ও বৃষ্টির কারণে ওই দুটি নদের পানি বৃদ্ধি পেতে শুরু করে। ঝিনাই নদের তীরবর্তী ফতেপুর ইউনিয়নের পারদিঘী, সুতানরি, ফতেপুর বাজার, বাদ্যকরপাড়া, থলপাড়া, বানকাটা, হিলড়া বাজার; চাকলেশ্বর ও বংশাই নদের তীরবর্তী ভাতগ্রাম ইউনিয়নের গোড়াইল; লতিফপুর ইউনিয়নের ত্রিমোহন, ফিরিঙ্গিপাড়া ও পৌর এলাকার বাওয়ার কুমারজানী এলাকায় ভাঙন শুরু হয়। ওই এলাকার ফসলি জমি, ঘরবাড়ি, মসজিদ ও কবরস্থান ভাঙনের মুখে পড়েছে। ইতিমধ্যে সেখানকার অন্তত ১৫ একর ফসলি জমিসহ ঘরবাড়ি নদে বিলীন হয়েছে। ঝুঁকিতে রয়েছে হিলড়া বাজার, বানকাটা মসজিদ ও থলপাড়া কবরস্থানসহ দুই শতাধিক ঘরবাড়ি।
