তিন দিনের অবিরাম বৃষ্টি ও উজান থেকে নেমে আসা পাহাড়ি ঢলে নেত্রকোনার কলমাকান্দা উপজেলার বেশ কিছু নতুন এলাকা প্লাবিত হয়েছে। গতকাল বুধবার সন্ধ্যার পর থেকে নতুন নিচু এলাকা প্লাবিত হতে থাকে। আজ বৃহস্পতিবার সকাল ৯টা পর্যন্ত উপজেলার ৮টি ইউনিয়নের মধ্যে ৭টি ইউনিয়নের প্রায় ৪২টি গ্রামের নিম্নাঞ্চল প্লাবিত হয়েছে। গ্রামের রাস্তা, পুকুর, ঘরবাড়ি ও বিদ্যালয় প্লাবিত হয়ে দুর্ভোগে পড়েছেন সাধারণ মানুষ।

আজ দুপুর ১২টার দিকে এ প্রতিবেদন লেখার সময় উপজেলার বড় নদী উব্দাখালীর পানি বেড়ে কলমাকান্দা ডাকবাংলো পয়েন্টে বিপৎসীমার ৪৮ সেন্টিমিটার ওপর দিয়ে প্রবাহিত হচ্ছিল। উপজেলার কৈলাটি ইউনিয়ন পরিষদের (ইউপি) চেয়ারম্যান মো. জয়নাল আবেদিন বলেন, তাঁর ইউনিয়নের বেনুয়া, খলা, চারালকোনা, সনুড়া, সাকুয়া ইন্দ্রপুরসহ বেশ কিছু গ্রামে নতুন করে পানি ঢুকেছে। নিচু এলাকায় রাস্তাঘাট তলিয়ে গেছে। এতে এলাকার মানুষ কিছুটা পানিবন্দী হয়ে পড়েছেন। তবে এখনো থাকার ঘরে পানি ঢোকেনি।

কলমাকান্দা উপজেলা প্রাথমিক শিক্ষা কর্মকর্তা জাহানারা খাতুন বলেন, বাহাদুরকান্দা সরকারি প্রাথমিক বিদ্যালয়, মাইজপাড়া, খলা-১, খলা-২, বড়খাপন, চৌহাট্টা, বাউসারি, হাইলাটি, রিকা, পোগলা, ভাটিপাড়াসহ অর্ধশতাধিক বিদ্যালয় প্লাবিত হয়েছে বলে জানতে পরেছেন।
