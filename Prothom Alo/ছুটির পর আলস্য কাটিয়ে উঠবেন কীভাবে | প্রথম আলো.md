ছুটির পর ক্লান্তি বোধ করলে খুব সম্ভবত আপনার ভালো ঘুম হচ্ছে না। ছুটির পর নিজেকে আরও প্রাণবন্ত রাখতে আপনার অবশ্যই পর্যাপ্ত পরিমাণে ঘুম দরকার। ভালো ঘুমের জন্য নিচের প্রক্রিয়াগুলো অনুসরণ করুন—

### ১. প্রতিদিন একই সময়ে ঘুমাতে যান

অনেকে ভাবেন, ধরাবাঁধা একটা সময়ে ঘুমাতে যাওয়া শুধু শিশুদের জন্যই জরুরি। ব্যপারটা আদতে বড়দের জন্যও সমানভাবে গুরুত্বপূর্ণ। ভালো ঘুমের জন্য প্রতিদিন একটি নির্দিষ্ট সময়ে বিছানায় যাওয়া প্রয়োজন। যুক্তরাষ্ট্রের ন্যাশনাল লাইব্রেরি অব মেডিসিনের এক গবেষণায় দেখা গেছে, যাঁরা প্রতিদিন রাতে একটি নির্দিষ্ট সময়ে ঘুমাতে যান, তাঁরা অন্যদের তুলনায় তাড়াতাড়ি ঘুমিয়ে পড়েন এবং তাদের ঘুমও হয় গভীর। কাজের ক্ষেত্রে তাঁদের মনোযোগ এবং দক্ষতাও বেশি হয়। সুতরাং প্রতিদিন একটি নির্দিষ্ট সময়ে ঘুমাতে যাওয়া শুধু ঘুমের জন্যই নয়, বরং পরদিন আপনার কাজের গুণগত মান বৃদ্ধির জন্যও জরুরি। 

### ২. মুঠোফোন বন্ধ রাখুন

রাতে যতক্ষণ ঘুম না আসে ততক্ষণ মুঠোফোন চালানো, সামাজিক যোগাযোগমাধ‍্যমে স্ক্রল করার অভ্যাস থাকলে বিষয়টি নিয়ে ভাবুন। মুঠোফোনের পর্দা থেকে বিচ্ছুরিত আলো আপনার মস্তিস্ক থেকে মেলাটোনিন নিঃসরণে বাঁধা সৃষ্টি করে। মেলাটোনিন মাস্তিস্কের পিনিয়াল গ্রন্থি থেকে নিঃসৃত হরমোন, যা ঘুমের জন্য গুরুত্বপূর্ণ। কাজেই বিছানায় গিয়ে অযথা মুঠোফোন চালানোর বদভ্যাস থাকলে দ্রুত দূর করতে সচেষ্ট হোন। সম্ভব হলে রাতে ঘুমানোর ১-২ ঘণ্টা আগেই মুঠোফোন বন্ধ করে রাখুন।
