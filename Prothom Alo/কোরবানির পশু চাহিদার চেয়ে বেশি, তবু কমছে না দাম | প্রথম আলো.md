আগামী সোমবার বাংলাদেশে পবিত্র ঈদুল আজহা উদ্‌যাপিত হবে। কোরবানির পশু বিক্রির জন্য ঢাকার দুই সিটি করপোরেশন এলাকায় এবার স্থায়ী ও অস্থায়ী মিলিয়ে মোট ২০টি হাট বসেছে। এর মধ্যে উত্তর সিটি করপোরেশন এলাকায় রয়েছে ৯টি হাট ও দক্ষিণে ১১টি। গতকাল এসব হাটে পশু বেচাকেনা শুরু হয়েছে, যা চলবে ঈদের দিন সকাল পর্যন্ত।

বিক্রেতারা বলছেন, গাবতলী পশুর হাট বাদে রাজধানীর অন্য হাটগুলোতে বেচাবিক্রি মূলত শুরু হবে শুক্রবার (আজ) থেকে। গতকাল গাবতলী, হাজারীবাগ, উত্তরার দিয়াবাড়ি ও মেরাদিয়া হাট ঘুরে দেখেছেন প্রথম আলোর দুজন প্রতিবেদক। এর মধ্যে গাবতলী হাটেই ক্রেতার সংখ্যা বেশি দেখা গেছে। অন্য হাটের তুলনায় এখানে পশু বিক্রির সংখ্যাও অনেক বেশি। তবে দাম নিয়ে প্রায় সব ক্রেতাই তাঁদের অসন্তুষ্টির কথা জানিয়েছেন।

গতকাল বিকেলে মেয়াদিয়া হাটে যান আইনজীবী মাহবুবুর রহমান। তিনি প্রথম আলোকে বলেন, গত বছর যে গরু মানুষ ১ লাখ টাকায় কিনেছে, এবার একই আকারের গরুর দামই চাওয়া হচ্ছে ২ লাখ টাকা। দুই ঘণ্টা হাটের এমাথা-ওমাথা ঘুরেও নিজের বাজেট অনুযায়ী পছন্দে গরু কিনতে পারেননি তিনি।

এর আগে গতকাল দুপুরে গাবতলী হাটে গিয়ে দেখা যায়, হাজারো ক্রেতার ভিড়। সেখানে কথা হয় শ্যামলী রিং রোড এলাকার বাসিন্দা আহাদ হোসেনের সঙ্গে। তিনি ৯১ হাজার টাকায় ছোট আকারের গরু কিনেছেন। প্রথম আলোকে তিনি বলেন, গত বছর একই আকৃতির গরু তিনি ৭৮ হাজার টাকায় কিনেছিলেন।
