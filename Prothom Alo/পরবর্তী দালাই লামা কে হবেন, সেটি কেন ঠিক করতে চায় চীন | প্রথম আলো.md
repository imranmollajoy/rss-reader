তিব্বতের আধ্যাত্মিক নেতা দালাই লামা হাঁটুর চিকিৎসায় এখন যুক্তরাষ্ট্রে। বয়সজনিত ও শারীরিক কারণে তাঁর স্থলাভিষিক্ত কে হবেন, তা নিয়ে উদ্বেগ তীব্র হচ্ছে।

বিশ্বজুড়ে ছড়িয়ে থাকা তিব্বতিরা যখন ৮৮ বছর বয়সী তেনজিন গায়সোর (১৪তম দালাই লামা) দীর্ঘায়ু কামনা করে প্রার্থনা করছেন, ঠিক তখন চীন অধীর আগ্রহে তাঁর মৃত্যুর জন্য অপেক্ষা করছে, যাতে তাঁর জায়গায় তাদের আজ্ঞাবহ একটি পুতুল উত্তরাধিকারী বসিয়ে দেওয়া যায়। 

তিব্বতিরা দালাই লামাকে বুদ্ধের জীবন্ত অবতার বলে মনে করেন। ১৩৯১ সাল থেকে দালাই লামা ১৩ বার ‘পুনর্জন্ম’ পেয়েছেন। যখন একজন দালাই লামা মারা যান, তখন পরবর্তী দালাই লামার জন্য অনুসন্ধান শুরু হয়। প্রয়াত দালাই লামার প্রধান শিষ্যরা বিভিন্ন শাস্ত্রীয় লক্ষণ ও দর্শনের ভিত্তিতে নতুন দালাই লামা কে হবেন, তা ঠিক করেন।

কিন্তু সাম্প্রতিক বছরগুলোতে চীন সরকার জোর দিয়ে বলে আসছে, পরবর্তী দালাই লামা কে হবেন, তা শনাক্ত করার অধিকার শুধু তাদেরই আছে। আর কারও নয়। চীন যে এই প্রথম তিব্বতীয় বৌদ্ধধর্মের কোনো নেতা নির্ধারণ করতে চাইছে, তা নয়। 
