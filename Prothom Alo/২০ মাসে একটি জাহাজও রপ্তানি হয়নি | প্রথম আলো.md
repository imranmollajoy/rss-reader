আনন্দ শিপইয়ার্ড সর্বশেষ ২০২২ সালে যে জাহাজটি রপ্তানি করেছে, সেটির জন্য কার্যাদেশ পেয়েছিল জাহাজনির্মাণ শিল্পে মন্দা শুরু হওয়ার আগে। সেই কার্যাদেশের আরও তিনটি জাহাজ রপ্তানি করবে তারা। এসব জাহাজ তৈরির কাজ ইতিমধ্যে শুরু হয়েছে। পাশাপাশি নতুন রপ্তানি আদেশ পাওয়ার জন্য তারা চেষ্টা করে যাচ্ছে। একই অবস্থা ওয়েস্টার্ন মেরিন শিপইয়ার্ডেরও। ওয়েস্টার্ন মেরিন সংযুক্ত আরব আমিরাত (ইউএই) থেকে গত বছরের জুলাই ও চলতি বছরের ফেব্রুয়ারি মাসে মোট সাতটি ছোট জাহাজ রপ্তানির কার্যাদেশ পেয়েছে। এর মধ্যে অয়েল ট্যাংকার, টাগবোট ও ল্যান্ডিং ক্রাফট রয়েছে। 

উদ্যোক্তারা জানান, বাংলাদেশের জাহাজ নির্মাতা প্রতিষ্ঠানগুলো যেসব জাহাজ তৈরি করে, সেগুলো মূলত ছোট আকারের জাহাজ। আবার ছোটখাটো জলযানও নির্মাণ হয় এসব কারখানায়। এখনকার বিশ্ববাজারে এ ধরনের জাহাজের ভালো চাহিদা রয়েছে।  

ওয়েস্টার্ন মেরিন শিপইয়ার্ডের ব্যবস্থাপনা পরিচালক (এমডি) ক্যাপ্টেন সোহেল হাসান  
প্রথম *আলো*কে বলেন, বৈশ্বিক মন্দার কারণে অনেক দিন এই খাতে স্থবিরতা ছিল। এখন বিশ্ববাজারে জাহাজ রপ্তানির ব্যাপক চাহিদা তৈরি হয়েছে। 

এই সুযোগ যদি আমরা ধরতে পারি, তাহলে জাহাজ রপ্তানি খাতে আবার সুদিন ফিরে আসবে। এ জন্য সরকারের সহায়তা ও ব্যাংকগুলোর সহযোগিতা দরকার।
