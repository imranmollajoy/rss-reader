এর আগে গতকাল শনিবার বিয়ের বাড়িতে যাওয়ার পথে বরগুনার আমতলীতে সেতু ভেঙে সাতজন মারা গেছেন। তাঁরা সবাই মাদারীপুরের শিবচর উপজেলার ভদ্রাসন গ্রামের। রোববার সকালে জানাজা শেষে পারিবারিক কবরস্থানে তাঁদের দাফন সম্পন্ন হয়। এর আগে রাত তিনটার দিকে লাশ বাড়িতে পৌঁছালে কান্নায় ভেঙে পড়েন স্বজনেরা।

দুর্ঘটনায় নিহত ব্যক্তিরা হলেন ভদ্রাসন গ্রামের আবুল কালাম আজাদের স্ত্রী শাহানাজ আক্তার (৪০) এবং তাঁর দুই মেয়ে তাহিদা (৭) ও তাসদিয়া (১১); একই এলাকার সোহেল খানের মা ফরিদা বেগম (৫৫), স্ত্রী রাইতি আক্তার (৩০), শাশুড়ি রুমি বেগম (৫০) এবং বাবুল মাদবরের স্ত্রী ফাতেমা বেগম (৪০)।

স্ত্রী ও আদরের দুই শিশুসন্তান হারিয়ে পাগলপ্রায় বাবা আবুল কালাম আজাদ। কোনো সান্ত্বনাতেই তাঁর আহাজারি থামছে না। বারবার আবুল কালাম বলে উঠছেন, ‘হায় আল্লাহ, আমার এইয়া কী হইয়া গেল! আমারে তুমি লইয়া যাও। আমি কাদের জন্য বাঁচব, বেঁচে থাকার সবটুকু সম্বল কেড়ে নিলা আল্লাহ। আমার সবকিছু শ্যাষ হইয়া গেল।’
