জীবনানন্দ দাশ একবার তো বলেছিলেন, ‘যে-জীবন ফড়িঙের, দোয়েলের-মানুষের সাথে তার হয়নাকো দেখা’। সত্যি তো, মানুষের জীবন আর অপর প্রাণীর জীবন এক প্রকার নয়। প্রাণীর পরিচর্যা করলেও মানুষের কাছে শেষাবধি তা সম্পদ বই কিছু নয়। যথেষ্ট দামি সম্পদও বটে। পত্রপত্রিকায়, ইলেকট্রনিক মাধ্যম, অন্তর্জালের সামাজিক মাধ্যমের পাতা এখন তাদেরই ছবিতেই ভরা। দরদাম, নাম-ঠিকানা নিয়ে হরেক রকম খবর। পথ চলতে তাদের দেখা পাওয়া যাচ্ছে যেমন, তেমনি ডাকাডাকিও কানে আসছে। রিকশা-ভ্যানে বোঝাই হয়ে যাচ্ছে কাঁঠালপাতা। কাঁচাবাজারে ফুটপাতের আম, কাঁঠাল, লিচুর পাশে বিকোচ্ছে কাঁচা ঘাস। পাড়ার মোড়ের মুদিখানার ধারে বসে গেছে খড়-বিচালি, খুদ-কুঁড়ার পসরা। গ্রামীণ আবহ চলে এসেছে আধফাঁকা ঢাকা শহরে।

নিজের পালন করা পশু কোরবানি করাই উত্তম। সময় ও পরিবেশ উভয়সংকটেই পালিত পশু কোরবানির উপায় নাগরিকদের নেই। সব কোরবানিদাতাকেই নির্ভর করতে হয়ে পশুর হাটের ওপর। সেখান থেকে কেনা পশু বাড়িতে এলে বড় আনন্দ হয় ছোটদের। ভয়ে ভয়ে কাছে যায় তারা। কৌতূহলমাখা দৃষ্টিতে চেয়ে দেখে গরু-ছাগলের খড়-ভুসি আহার, লেজ নাড়ানো আর জাবর কাটা।
