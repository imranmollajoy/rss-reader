‘স্টেট অব দ্য ওয়ার্ল্ডস বার্ডস’ বা ‘বিশ্বের পাখি পরিস্থিতি’ নিয়ে ২০২২ সালে যুক্তরাজ্যের ম্যানচেস্টার মেট্রোপলিটন বিশ্ববিদ্যালয়ের তত্ত্বাবধানে পরিচালিত একটি গবেষণার প্রতিবেদন প্রকাশিত হয়। সেখানে বলা হয়, পৃথিবীর প্রায় ৪৮ শতাংশ পাখি প্রজাতি বিপন্ন হওয়ার ঝুঁকিতে আছে বলে ধারণা করা হচ্ছে।

এ জরিপে আলাদা করে চাতকের কথা উল্লেখ নেই। তবে যুক্তরাজ্য থেকে প্রকাশিত পাখিবিষয়ক ওয়েবসাইট বিওইউর ২০২০ সালের মার্চে ‘ডিকলাইন অব দ্য কুক্কো’ শিরোনামের এক প্রতিবেদনে বলা হয়, ১৯৮০ থেকে ২০১৫ সালের মধ্যে যুক্তরাজ্যে কমন কুক্কো (ব্রিটিশ উচ্চারণ) বা কোকিল প্রজাতির পাখি ২৭ শতাংশ হ্রাস পেয়েছে। চাতক এই কুক্কো (ব্রিটিশ উচ্চারণ) প্রজাতির পাখি।

বাংলাদেশ বার্ড ক্লাবের সভাপতি ইনাম আল হক প্রথম আলোকে বলেন, ‘চাতক কমেছে নিঃসন্দেহে। বাংলাদেশে গ্রীষ্মকালের পরিযায়ী এ পাখিদের ৯০ শতাংশই পোকা খায়। দেশে গত ২৫ বছরে ৫০ শতাংশ পোকা কমেছে। বড় কারণ অতি মাত্রায় কীটনাশকের ব্যবহার। এ পাখির এখন খাবারসংকট হচ্ছে। গাছপালা কেটে ফেলায়, বাঁশঝাড় না থাকায় এখন লোকালয়ে থাকতে সে স্বাচ্ছন্দ্য বোধ করে না।’

এই পাখিবিশেষজ্ঞ আরও বলেন, শীতের পাখি অধিকাংশ জলচর বলে গোনা যায় সহজে। গ্রীষ্মের পরিযায়ী পাখি নিয়ে জরিপ নেই। গ্রীষ্মের পাখির জরিপ শ্রম ও ব্যয়সাপেক্ষ। বাংলাদেশে পাখি নিয়ে গবেষণাকাজ দুর্বল বলে আক্ষেপ করেন তিনি।

ইনাম আল হকের মতে, চাতক নিয়ে যেসব রূপকথা মানুষ বিশ্বাস করে, এর অধিকাংশই লৌকিক বিশ্বাস। পরিযায়ী ছোট্ট চাতক বৃষ্টির পানি ছাড়াও যেকোনো জায়গা থেকেই পানি খায় বলে উল্লেখ করেন তিনি।
