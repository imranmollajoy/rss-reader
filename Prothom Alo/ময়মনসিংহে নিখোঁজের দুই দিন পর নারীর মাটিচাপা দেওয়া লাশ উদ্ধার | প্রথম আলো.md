আম্বিয়া খাতুন প্রথম আলোকে বলেন, গত বুধবার দুপুরের পর বাড়ি থেকে নিখোঁজ হন রাজিয়া। আশপাশে অনেক স্থানে খোঁজ করেও মেয়েকে পাওয়া যাচ্ছিল না। বাড়ি থেকে বের হওয়ার সময় তাঁর সালোয়ার–কামিজ পরা ছিল। কিন্তু লাশ উদ্ধারের সময় কাপড় পাওয়া যায়নি। তাঁর ধারণা, দুর্বৃত্তরা মেয়েকে হত্যার পর লাশ গুম করতে চেয়েছিল।

এলাকাবাসী জানান, চরনিলক্ষ্মীয়া উজানপাড়া গ্রামের আবুল কাশেম ও তাঁর ভাইয়ের জমি থেকে মাটি বিক্রি করায় সেখানে গভীর পুকুর হয়েছে। পুকুরের এক পাশের মাটি সরে গেলে ওই নারীর লাশ বেরিয়ে আসে। আজ সকালে স্থানীয় কয়েকজন লাশটি দেখে পুলিশে খবর দেন। পরে দুপুর ১২টার দিকে পুলিশ গিয়ে লাশটি উদ্ধার করে ময়নাতদন্তের জন্য মর্গে পাঠায়। তার আগে স্বজনেরা লাশটির পরিচয় শনাক্ত করেন।
