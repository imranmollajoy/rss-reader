এ অবস্থায় আওয়ামী লীগের নির্বাচনী বিরোধ এখন ঘরে ঘরে, পাড়ায় পাড়ায় ছড়িয়ে পড়েছে। নৌকার বিরুদ্ধে প্রতিদ্বন্দ্বিতা করে যাঁরা এমপি হয়েছেন, তাঁরা মনে করেন, তাঁরাম দলের চেয়ে ক্ষমতাবান। নৌকা নেওয়ার পরও যারা পরাজিত হয়েছেন, তাঁরা মনে করেন, দল তাদের ধাপ্পা দিয়েছে।

দেশে এখন যে গণতন্ত্র চলছে, সেটা পুরোপুরি এমপিনির্ভর। এমপি হলে স্থানীয় প্রশাসন তাঁর সঙ্গে থাকবে। এমপি হলে আইনশৃঙ্খলা রক্ষাকারী বাহিনীর কর্মকর্তারা তাঁর নির্দেশ মেনে চলবে। এমপি হলে উপজেলা পরিষদ, জেলা পরিষদ, ইউনিয়ন পরিষদ সবই তার হুকুমমতো চলবে।

উপজেলা নির্বাচনে এমপি-মন্ত্রী ও সাবেক মন্ত্রীরা যে কেন্দ্রের নির্দেশ অগ্রাহ্য করে স্বজনদের দাঁড় করিয়েছেন, তার পেছনেও এই মনস্তত্ত্ব কাজ করেছে। দলের পক্ষ থেকে বলা হয়েছিল, মন্ত্রী-এমপিদের স্বজনদের যেন উপজেলায় প্রার্থী করা না হয়। বেশির ভাগ মানেননি এবং এমপিরা নিজেদের স্বজন ও পছন্দের লোকদের জিতিয়ে এনেছেন। অর্থাৎ কিছু ব্যতিক্রম ছাড়া সারা দেশে এমপিতন্ত্র প্রতিষ্ঠিত হয়েছে।

প্রথম আলোর বিশ্লেষণে দেখা যায়, ‘নির্বাচিত উপজেলা চেয়ারম্যানদের ৭০ শতাংশের বেশি মন্ত্রী-সংসদ সদস্যদের স্বজন কিংবা ঘনিষ্ঠ, যা নির্বাচনী এলাকায় মন্ত্রী-সংসদ সদস্যদের আধিপত্য বিস্তারে সহায়ক হবে বলে মনে করছেন ক্ষমতাসীন দলের নীতিনির্ধারকেরা। নির্বাচিত চেয়ারম্যানদের মধ্যে ৩৩ জন বর্তমান মন্ত্রী-সংসদ সদস্যদের স্বজন। আরও তিন শতাধিক বিজয়ী চেয়ারম্যান স্থানীয় মন্ত্রী ও সংসদ সদস্যদের পছন্দের। সব মিলিয়ে মন্ত্রী-সংসদ সদস্যদের স্বজন ও ঘনিষ্ঠদের সংখ্যা ৩৫০, যা মোট উপজেলা চেয়ারম্যানের প্রায় ৭৭ শতাংশ।’

উপজেলা নির্বাচনকে কেন্দ্র করে সংঘাতে সাতজন নিহত হয়েছেন। আহত প্রায় এক হাজার। তাঁদের প্রায় সবাই আওয়ামী লীগের দলীয় নেতা-কর্মী।
