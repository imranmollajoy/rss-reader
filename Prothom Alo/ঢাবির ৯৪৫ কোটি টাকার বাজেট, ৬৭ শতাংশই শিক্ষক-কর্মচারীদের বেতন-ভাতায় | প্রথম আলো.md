প্রস্তাবিত বাজেটের ৬৭ শতাংশই (৬৩৩ কোটি ৩২ লাখ টাকা) ব্যয় হবে শিক্ষক-কর্মকর্তা-কর্মচারীদের বেতন, ভাতা ও পেনশনে। এ ছাড়া পণ্য ও সেবা–সহায়তা বাবদ ব্যয় ধরা হয়েছে ২৩ দশমিক ৩৩ শতাংশ (২২০ কোটি ৫৫ লাখ ৫ হাজার টাকা)৷

বাজেট উপস্থাপনের সময় ইউজিসির বরাদ্দকে অপর্যাপ্ত বলেছেন কোষাধ্যক্ষ মমতাজ উদ্দিন আহমেদ৷ তিনি বলেন, ‘এবার ইউজিসির কাছে বিশ্ববিদ্যালয়ের চাহিদা ছিল ১ হাজার ১৩১ কোটি ১৭ লাখ ১৪ হাজার টাকা; কিন্তু বরাদ্দ পাওয়া গেছে ৮০৪ কোটি ৪১ লাখ টাকা। অর্থাৎ আমাদের চাহিদার চেয়ে ৩২৬ কোটি ৭৬ লাখ ১৪ হাজার টাকা কম বরাদ্দ করা হয়েছে৷ বিশ্ববিদ্যালয়ে আগের চেয়ে শিক্ষার্থীর সংখ্যা কমেছে, টিউশন ফি–ও বাড়ানো হয়নি। ঢাকা বিশ্ববিদ্যালয়ের কলেবর বৃদ্ধি পাচ্ছে। অথচ ইউজিসি তার অনুদান যথাযথভাবে বৃদ্ধি করছে না৷ দ্রব্যমূল্য বৃদ্ধির সঙ্গে তুলনা করলে এই যৎসামান্য বৃদ্ধি মুদ্রাস্ফীতির চেয়েও কম৷’
