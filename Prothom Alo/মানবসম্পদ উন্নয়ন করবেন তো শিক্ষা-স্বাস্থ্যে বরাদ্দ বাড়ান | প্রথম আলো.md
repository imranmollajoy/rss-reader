নোবেল বিজয়ী অর্থনীতিবিদ অমর্ত্য সেন দুই দশক আগে আবিষ্কার করলেন ‘গণতান্ত্রিক দেশে দুর্ভিক্ষ হতে পারে না।’ আমরা যা–ই ভাবি না কেন, আমাদের নেতারা দিবা–নিশি দেশে ‘উন্নয়নের গণতন্ত্রের’ ঢোল সজোরে বাজিয়েই চলেছেন। তাহলে দুর্ভিক্ষ কেন?

না, আমাদের স্বাধীন বাংলাদেশে খাদ্য নিয়ে দুর্ভিক্ষ একবারই হয়েছিল ১৯৭৪-৭৫ সালে। তবে মানবসম্পদ উন্নয়ন না বোঝা এবং শিক্ষা ও স্বাস্থ্য খাতে প্রাপ্য আর্থিক বরাদ্দের অর্ধেকও না দেওয়া থেকে মনে হয় আমাদের মন্ত্রিপরিষদে চলছে ‘চিন্তার দুর্ভিক্ষ’।

মনে রাখতে হবে: বড় সেতু, উড়ালসড়ক, শুধু রাজধানীতে ওভারহেড মেট্রোরেল, এলিভেটেড এক্সপ্রেসওয়ে দূর থেকে দেখা যায়; ‘দেখানো’ও যায় বেশ গর্বের, দর্পের, এমনকি দম্ভের সঙ্গে। দেখিয়ে বহু মানুষের মনও জয় করা যেতে পারে; কিন্তু গণমানুষের ভেতর থেকে উন্নয়ন না ঘটলে, মানবসম্পদ উন্নয়ন করতে না পারলে ইট-পাথর-লোহায় গড়া বাহ্যিক উন্নয়ন সবই যে বৃথা হয়ে যাবে!

আশা করি, আমাদের ব্যবসায়ী মন্ত্রী ও সংসদ সদস্যরা নিজেদের দায়িত্ব বা ব্যবসা ভালোমতো বুঝে মানবসম্পদ উন্নয়নের ধারণা কাজে লাগিয়ে মানবসম্পদ উন্নয়নের সঙ্গে সরাসরি সম্পৃক্ত স্বাস্থ্য ও শিক্ষা খাতে বরাদ্দ বাড়িয়ে সংসদে পাস করবেন। শিক্ষা খাতে অন্তত ৩% এবং স্বাস্থ্য খাতে অন্তত ১.৫% বরাদ্দ নিশ্চিত করবেন। আর আগামী বছর থেকে প্রাপ্য হারে (শিক্ষায় ৫ %, স্বাস্থ্যে ২.৫ %) বাজেটে বরাদ্দের চিন্তা মাথায় রাখবেন।
