এ ধরনের অভিযোগ আসা সম্পর্কে সরকারের দায়িত্বশীল মহলের কিছু বিপরীতধর্মী মতামতে আমরা বিস্মিত। একবার বলেন, সরকার জিরো টলারেন্স নীতিতে রয়েছে। এর কোনো দায় সরকার নেবে না। আবার কোনো কোনো ক্ষেত্রে পুলিশের বিরুদ্ধে এ ধরনের অভিযোগকে ঢালাও প্রতিষ্ঠানবিরোধী বলেও মন্তব্য করছেন কেউ কেউ। স্বরাষ্ট্র মন্ত্রণালয় তো তথ্য মন্ত্রণালয়ের নজরেও বিষয়টি এনেছে। প্রকৃতপক্ষে কেউ ঢালাওভাবে কোনো বাহিনীকে অভিযুক্ত করেননি। করতে পারেনও না। যে বা যারা অপরাধী, তারা ক্ষমতাবলয়ের নৈকট্যের জন্য দায়মুক্তি না পাক—এ প্রত্যাশা সবার। সবাই চায় আশু অনুসন্ধান, তদন্ত ও প্রযোজ্য ক্ষেত্রে বিচার। 

এ কথা সত্য, দুর্নীতি রকমভেদে সব সময়ই ছিল। হয়তোবা হেরফের ঘটেছে সময় ও সুযোগের পরিপ্রেক্ষিতে। আর এর পরিসর বৃদ্ধিতে বড় ভূমিকা রাখছে দেশের বিরাজমান অঘোষিত একটি দায়মুক্তি ব্যবস্থা। দুর্নীতি চলছে সব প্রতিষ্ঠানে। সরকারি বিশ্ববিদ্যালয়ের ভিসি, কলেজের অধ্যক্ষ থেকে শুরু করে উপজেলা পর্যায় পর্যন্ত শিক্ষাক্ষেত্রে দুর্নীতির অভিযোগ কারও অজানা নয়।

শিক্ষা বোর্ড, শিক্ষা ভবন—এদের কথা নতুন করে না–ই বললাম। জনপ্রশাসনের একটি মূল অঙ্গ ভূমি প্রশাসনব্যবস্থায় দুর্নীতি ও জনগণের হয়রানি কারও অজানা নেই। প্রকৌশলী থেকে গ্যাস, বিদ্যুৎ, পানি সরবরাহসহ সেবাদানকারী প্রতিটি সংস্থা আজ দুর্নীতি ও জনভোগান্তির ক্ষেত্রে পরিণত হয়েছে। বিচারাঙ্গনে জনভোগান্তিও বহুল আলোচিত।
