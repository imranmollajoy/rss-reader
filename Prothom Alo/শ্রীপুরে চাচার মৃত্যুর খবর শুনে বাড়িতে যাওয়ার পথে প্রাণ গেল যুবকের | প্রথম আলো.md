স্থানীয় কয়েকজন বাসিন্দা বলেন, সকাল সাড়ে সাতটার দিকে কালিয়াকৈর অভিমুখী অটোরিকশার সঙ্গে বিপরীতমুখী একটি ব্যক্তিগত গাড়ির সংঘর্ষ হয়। এতে অটোরিকশার সামনের অংশ দুমড়েমুচড়ে যায়। ভেতরে থাকা যাত্রীদের মধ্যে মামুনসহ অপর এক যাত্রী গুরুতর আহত হন। তাঁদের শ্রীপুর উপজেলা স্বাস্থ্য কমপ্লেক্সে নেওয়ার সময় পথেই মামুনের মৃত্যু হয়। আহত অপরজনকে উন্নত চিকিৎসার জন্য ময়মনসিংহ মেডিকেল কলেজ হাসপাতালে নেওয়া হয়েছে। অটোরিকশায় ধাক্কা দেওয়া ব্যক্তিগত গাড়িটি শনাক্ত হয়নি।

শ্রীপুর থানার উপপরিদর্শক আমিনুল ইসলাম বলেন, দুর্ঘটনায় একজনের মৃত্যু হয়েছে। ওই ব্যক্তি তাঁর বাড়িতে যাচ্ছিলেন। পথে দুর্ঘটনায় তাঁর মৃত্যু হয়।
