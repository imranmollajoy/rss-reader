তবে অর্থ বিভাগের সূত্রগুলো জানায়, ইতিমধ্যে প্রতি কেজি চালের অর্থনৈতিক মূল্য ৫৬ টাকা ৩৮ পয়সা এবং প্রতি কেজি গমের অর্থনৈতিক মূল্য ৪৬ টাকা ১ পয়সা করা হয়েছে। এই দামের ২০ শতাংশ হিসেবে রেশনের চাল ১১ টাকা ২০ পয়সা এবং গম ৯ টাকা ২০ পয়সা কেজি দরে বিক্রি হবে। অর্থাৎ সরকারের প্রাধিকারপ্রাপ্ত ১০ প্রতিষ্ঠানের সদস্যদের এখনকার চেয়ে প্রায় ৮-৯ গুণ বেশি দামে রেশনের চাল ও গম কিনতে হবে। তবে মূল্যবৃদ্ধির পরও তাঁরা বাজারমূল্যের চেয়ে অনেক কম দামে রেশনের চাল ও গম পাবেন।

চার সদস্যের একটি পরিবার চাল ও গম মিলিয়ে পায় ৬০ কেজির বেশি। এ ছাড়া ভোজ্যতেল,চিনি ও মসুর ডাল পেয়ে থাকেন তাঁরা; কোনো কোনো প্রতিষ্ঠান রেশনে চা-ও বিক্রি করে।

উদ্যোগটিকে স্বাগত জানিয়েছেন সাবেক অর্থসচিব মাহবুব আহমেদ। তিনি ২০১৫ সালের ৩০ ডিসেম্বর থেকে দুই বছর অর্থসচিব ছিলেন। তিনি প্রথম আলোকে বলেন, ‘ভালো সিদ্ধান্ত হয়েছে। এত কমে রেশন দেওয়াটা উচিত নয়। আমি অর্থসচিব থাকতে এ ব্যাপারে একটি উদ্যোগ নিয়েছিলাম; কিন্তু শেষ পর্যন্ত কার্যকর করতে পারিনি।’

অর্থ বিভাগের পরিপত্র অনুযায়ী রেশনের চাল ও গম বিক্রি করা হবে ১০টি প্রাধিকারপ্রাপ্ত প্রতিষ্ঠানের জনবলের কাছে। এগুলোকে ‘বিশেষ জরুরি হিসেবে প্রাধিকারপ্রাপ্ত প্রতিষ্ঠান’ বলে উল্লেখ করা হয়েছে। প্রতিষ্ঠানগুলো হচ্ছে স্পেশাল সিকিউরিটি ফোর্স (এসএসএফ), জাতীয় নিরাপত্তা গোয়েন্দা অধিদপ্তর (এনএসআই), সশস্ত্র বাহিনী বিভাগ (সেনা, নৌ ও বিমান), বাংলাদেশ পুলিশ, বর্ডার গার্ড বাংলাদেশ (বিজিবি), আনসার ও গ্রাম প্রতিরক্ষা অধিদপ্তর, দুর্নীতি দমন কমিশন (দুদক), কারা অধিদপ্তর, বেসরকারি প্রতিরক্ষা, অগ্নিনির্বাপণ অধিদপ্তর এবং মাদকদ্রব্য নিয়ন্ত্রণ অধিদপ্তর।
