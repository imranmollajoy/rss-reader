পরিবারের অন্য সদস্যদের মতো গরুগুলোর সার্বক্ষণিক যত্ন নেন মনোরঞ্জন পাঁড়ের ছেলে অনিক পাঁড়ে (২৩)। অনিক পাঁড়ে বলেন, ‘ফ্রিজিয়ান জাতের মাস্তানের বয়স সাড়ে চার এবং বাবুর বয়স তিন বছর। একেবারই প্রাকৃতিক পরিবেশে মাস্তান ও বাবুকে আদর-যত্নে লালন–পালন করেছি। ওদের কাঁচা ঘাস, খইল, ভূষি, খুদের ভাত, ভুট্টার গুঁড়া ও খড় খাইয়ে বড় করেছি। কোনো ফিড খাওয়ানো হয়নি কিংবা মোটাতাজাকরণ ইনজেকশন দেওয়া হয়নি।’

স্থানীয় পশুচিকিৎসক হিরণ্ময় সরকার বলেন, এই গরুর কৃত্রিম প্রজনন থেকে শুরু করে সবকিছুই দেখভাল করি। পরিবারের লোকজন মাস্তান ও বাবুকে সন্তানের মতো লালন পালন করে। চব্বিশ ঘণ্টা ফ্যানের নিচে থাকে গরুগুলো। দিনে চার-পাঁচবার গোসল করায়, খাবার খায় অরগানিক। কোরবানি ঈদের জন্য এই গরুর মাংস সম্পূর্ণ নিরাপদ।
