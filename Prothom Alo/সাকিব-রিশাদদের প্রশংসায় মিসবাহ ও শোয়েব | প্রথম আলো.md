একই অনুষ্ঠানে মালিক প্রশংসা করেছেন বাংলাদেশ অধিনায়ক নাজমুলেরও, ‘নেদারল্যান্ডসের ব্যাটিং অর্ডারের প্রথম ৫ ব্যাটসম্যানের সবাই শুরু পেয়েছে। আজকের ম্যাচে অধিনায়কত্ব গুরুত্বপূর্ণ ছিল। ওদের বিক্রমজিত সাকিবের বলে দুটি ও রিশাদের বলে একটি ছক্কা মেরেছে। অধিনায়ক হিসেবে সে (নাজমুল) তখন তৎপর ছিল। সঙ্গে সঙ্গে সে মাহমুদউল্লাহকে বোলিংয়ে নিয়ে আসে। কারণ, বাঁহাতি ব্যাটসম্যানদের বিপক্ষে ডানহাতি স্পিনাররা গুরুত্বপূর্ণ হয়ে ওঠে। সেটাই হয়েছে। মাহমুদউল্লাহ এসে উইকেট নিয়ে নেয়।’

মোস্তাফিজের প্রশংসা করে মালিক বলেন, ‘তাদের বোলিং আক্রমণ দারুণ, বিশেষ করে এই ওয়েস্ট ইন্ডিজ কন্ডিশনে। যেখানে স্পিনারদের বড় ভূমিকা থাকে। বাংলাদেশের কাছে মোস্তাফিজ আছে, ওর স্লোয়ার বল যারা বেশি খেলেনি, তাদের জন্য বোঝাটা কঠিন। সেটাই দেখা গেছে ম্যাচে। নেদারল্যান্ডসের ব্যাটসম্যানদের জন্য স্লোয়ার কঠিন হয়ে গিয়েছিল। যে কারণে মোস্তাফিজ ৪ ওভার বোলিং করে মাত্র ১২ রান দিয়েছে, ১ উইকেট নিয়েছে।’
