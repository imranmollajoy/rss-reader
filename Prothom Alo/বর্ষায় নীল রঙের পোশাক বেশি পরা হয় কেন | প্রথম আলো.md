ফ্যাশন ডিজাইনার আফসানা ফেরদৌসী বলছিলেন, ‘ছোটবেলা থেকেই ছবি আঁকার সময় পানির রং বোঝাতে নীল রংটাকেই বেছে নিই আমরা। বৃষ্টি মানেই তো জল। তাই ধরে নেওয়া হয়, বর্ষা মানেই নীল। বৈশ্বিক ফ্যাশনেও বর্ষাকালে নীলের নানা সমন্বয় দেখা যায়।’ শাড়ি, টপ, কুর্তা, স্কার্ট, লম্বা ড্রেস—যেটিই পরা হোক না কেন, নানাভাবেই আপনার পোশাকে ফুটে উঠতে পারে বর্ষা। পোশাকের নীলের সঙ্গে যোগ হতে পারে সাদা কিংবা সাদার মধ্যেই থাকতে পারে নীলের পরশ। হ্যান্ডপেইন্টে, এমব্রয়ডারিতে হতে পারে বর্ষার চিত্রায়ণ। জলের ফোঁটা, বর্ষার পঙ্‌ক্তিমালা, মেঘ, ঝোড়ো বাতাসে কম্পমান গাছ—নীল রঙের সঙ্গে বর্ষার শৈল্পিক উপস্থাপনে নানা উপাদান সংযুক্ত করার কথা বলছিলেন এই ডিজাইনার।
