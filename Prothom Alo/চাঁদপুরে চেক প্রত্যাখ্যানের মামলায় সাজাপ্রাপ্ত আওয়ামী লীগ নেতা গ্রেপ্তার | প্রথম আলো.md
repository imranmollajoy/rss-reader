চেক প্রত্যাখ্যানের মামলায় সাজাপ্রাপ্ত চাঁদপুর জেলা আওয়ামী লীগের স্বাস্থ্যবিষয়ক সম্পাদক মোহাম্মদ হারুনুর রশিদকে (সাগর) গ্রেপ্তার করেছে পুলিশ। গতকাল বৃহস্পতিবার বিকেলে তাকে চাঁদপুর শহর থেকে সদর মডেল থানার সহযোগিতায় গ্রেপ্তার করে ফরিদগঞ্জ থানার পুলিশ।

ফরিদগঞ্জ থানার ভারপ্রাপ্ত কর্মকর্তা (ওসি) মো. সাইদুল ইসলাম এই তথ্য নিশ্চিত করেছেন। তিনি বলেন, হারুনুর রশিদের বিরুদ্ধে এনআই অ্যাক্টের (নেগোশিয়েবল ইনস্ট্রুমেন্ট অ্যাক্ট) দুটি মামলায় গ্রেপ্তারি পরোয়ানা ছিল। এর ভিত্তিতে তাঁকে অভিযান চালিয়ে চাঁদপুর শহর থেকে গ্রেপ্তার করা হয়। পরে তাঁকে চাঁদপুর আদালতে পাঠানো হলে বিচারক তাঁকে কারাগারে পাঠানোর আদেশ দেন।
