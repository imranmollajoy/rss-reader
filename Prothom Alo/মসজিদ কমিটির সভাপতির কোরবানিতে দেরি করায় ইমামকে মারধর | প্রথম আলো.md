গাজীপুরের শ্রীপুরে একটি মসজিদ কমিটির সভাপতির কোরবানির গরু জবাইয়ে দেরি হওয়ায় ইমামকে মারধর ও লাঞ্ছিত করার অভিযোগ পাওয়া গেছে। গতকাল সোমবার পবিত্র ঈদুল আজহার দিন সকাল ১০টায় শ্রীপুর পৌরসভার ৪ নম্বর ওয়ার্ডের ভাংনাহাটি মধ্যপাড়ায় এ ঘটনা ঘটে। সংশ্লিষ্ট ব্যক্তিরা বলছেন, পরে ওই ইমামকে মৌখিকভাবে চাকরি ছাড়ার নির্দেশ দিয়েছেন অভিযুক্ত সভাপতি।

ওই ইমামের নাম আবুবক্কর সিদ্দিক (৪০)। তিনি স্থানীয় ভাংনাহাটি মধ্যপাড়া বায়তুন নূর জামে মসজিদের ইমাম হিসেবে দায়িত্ব পালন করে আসছিলেন। অন্যদিকে ওই মসজিদ কমিটির সভাপতির নাম কফিল উদ্দীন। তিনি একই গ্রামের বাসিন্দা।
