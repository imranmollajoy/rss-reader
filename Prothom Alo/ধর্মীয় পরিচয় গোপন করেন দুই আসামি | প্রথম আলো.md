গত ১৩ মে কলকাতার একটি ফ্ল্যাটে খুন হন ঝিনাইদহ-৪ আসনের সংসদ সদস্য আনোয়ারুল আজীম।

ডিবির অতিরিক্ত কমিশনার মোহাম্মদ হারুন অর রশীদ বিকেলে ঢাকায় সাংবাদিকদের বলেন, কলকাতা থেকে দেশে ফিরে মোস্তাফিজুর ও ফয়সাল বারবার তাঁদের অবস্থান পরিবর্তন করতে থাকেন। সর্বশেষ তাঁরা হিন্দুধর্মাবলম্বী পরিচয় দিয়ে আশ্রয় নেন পাতাল কালীমন্দিরে। সেখানে তাঁরা ২৩ দিন ছিলেন। সীতাকুণ্ড-খাগড়াছড়ির পাহাড়ের দিকে ওই দুজন অবস্থান করছেন—এমন তথ্য ছিল ডিবির কাছে। ওই পাহাড়ি এলাকায় হেঁটে পৌঁছাতে সাত-আট ঘণ্টা লাগে। ওই এলাকা থেকেই দুজনকে গ্রেপ্তার করা হয়।

পাতাল কালীমন্দিরের অবস্থান চট্টগ্রামের ফটিকছড়ি উপজেলার সুয়াবিল ইউনিয়নের জঙ্গল শোভনছড়ির দুর্গম পাহাড়ের নিচে গভীর জঙ্গলে। সেখানে যেতে হলে প্রথমে সীতাকুণ্ডের চন্দ্রনাথ ধামের ভূমি থেকে এক হাজার ফুট ওপরে চন্দ্রনাথ পাহাড়ের একটি চূড়ায় উঠতে হয়। এরপর ছোট-বড় কয়েকটি টিলা পার হওয়ার পর গভীর জঙ্গলে অবস্থিত ওই মন্দিরে যেতে হয়।

মন্দির কমিটির সহসভাপতি ঝলক বিশ্বাস রাতে মুঠোফোনে প্রথম আলোকে বলেন, দুর্গম পাহাড়ি পথ অতিক্রম করে গভীর জঙ্গলের এই মন্দিরে আসার পর অনেকে ক্লান্ত হয়ে যান। তাই অনেকে মন্দিরে রাত যাপন করেন। সংসদ সদস্য খুনের ঘটনায় জড়িত দুই আসামিকে গ্রেপ্তারের বিষয়টি মন্দিরের পুরোহিত তাঁকে জানিয়েছেন। গ্রেপ্তার হওয়া দুজন সাধারণ ভক্তদের মতো করে সেখানে কিছুদিন ছিলেন। তাঁরা যে খুনের মামলার আসামি কিংবা হিন্দু সম্প্রদায়ের লোক নন, তা বুঝতে পারেনি কেউ। তাঁরা প্রার্থনায় বসতেন, প্রসাদও গ্রহণ করতেন।
