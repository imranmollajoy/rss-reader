অন্যকথায় রাশিয়া বা ভারত যেখানেই হোক, ভোটের ব্যবস্থা ঠিকই আছে, কিন্তু সে ভোটের ফলাফল যাতে ক্ষমতাসীনদের পক্ষে যায়, তার জন্য প্রতিটি নুড়িকণা পাল্টে দেওয়ার চেষ্টার কোনো কমতি নেই। এই ব্যবস্থাকে আমরা বড়জোর ‘নিয়ন্ত্রিত গণতন্ত্র’ বলতে পারি।

প্রায় ২০ বছর আগে ভারতীয় মার্কিন লেখক ফরিদ জাকারিয়া মন্তব্য করেছিলেন, পৃথিবী ক্রমান্বয়ে অনুদার গণতন্ত্রের পথে চলছে। ১৯৯৭ সালে ফরেন অ্যাফেয়ার্স সাময়িকীতে তিনি লিখেছিলেন, আপাতভাবে নাগরিকদের ভোটে নির্বাচিত হলেও এমন অনেক সরকার রয়েছে, যারা শাসনতান্ত্রিক বিধিনিষেধ অগ্রাহ্য করে বা তার অপব্যবহার করে ক্ষমতায় টিকে থাকতে চায়। এর ফল একটাই, দেশের নাগরিকদের মৌলিক অধিকার লঙ্ঘন।

এটি শুধু ভারত, রাশিয়া বা তুরস্কে নয়; গণতান্ত্রিক হিসেবে পরিচিত আরও অনেক দেশের পরিচিত অভিজ্ঞতা। এমন এক সময় ছিল যখন রাস্তায় ট্যাংক নামিয়ে বা ফৌজি লেলিয়ে ক্ষমতা দখল করা হতো। এখন তা না করে গণতন্ত্রের লেবাসে ক্ষমতা দখলে রাখা হয়। কেউ কেউ বলবেন, বাংলাদেশে নির্বাচনের নামে যে পরিহাস, তা–ও এই প্রবণতার আরেক উদাহরণ।

তা সত্ত্বেও ভারতের নির্বাচনকে আমি ‘গণতন্ত্রের উৎসব’ বলব। গত ১০ বছর ক্ষমতায় থেকে মোদি নিজেকে সব ধরাছোঁয়ার বাইরে ভাবতে শুরু করেছিলেন। এমনকি তিনি নিজেকে স্বাভাবিক মাটির মানুষ না ভেবে ঈশ্বরের পাঠানো কোনো অবতার ভাবা শুরু করেছিলেন। সব বাধা সত্ত্বেও ভারতীয় ভোটাররা এই নির্বাচনে তাঁকে নিজের কল্পিত স্বর্গ থেকে টেনে মাটিতে নামিয়ে এনেছেন। এ তো গণতন্ত্রেরই জয়।

● **হাসান ফেরদৌস **প্রাবন্ধিক
