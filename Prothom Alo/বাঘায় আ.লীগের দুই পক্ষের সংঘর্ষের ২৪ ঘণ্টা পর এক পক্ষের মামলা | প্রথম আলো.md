রাজশাহীর বাঘা উপজেলা আওয়ামী লীগের দুই পক্ষের সংঘর্ষের ২৪ ঘণ্টা পর মামলা হয়েছে। আজ রোববার দুপুরে উপজেলা যুবলীগের যুগ্ম সম্পাদক শাহিনুর রহমান বাদী হয়ে এই মামলা করেছেন। তিনি দলিল লেখক সমিতির সভাপতি ও স্থানীয় সংসদ সদস্য মো. শাহরিয়ার আলমের অনুসারী।

মামলায় বাঘা পৌরসভার মেয়র আক্কাছ আলী, জেলা যুবলীগের সাংগঠনিক সম্পাদক ও পাকুড়িয়া ইউনিয়ন পরিষদের (ইউপি) চেয়ারম্যান মেরাজুল ইসলাম, উপজেলা পরিষদের ভাইস চেয়ারম্যান আবদুল মোকাদ্দেসসহ ৪৬ জনের নাম উল্লেখ ও ২০০ থেকে ৩০০ জনকে অজ্ঞাত আসামি করা হয়েছে।

মামলা হওয়ার আগেই শনিবার রাত পর্যন্ত সাতজনকে আটক করে পুলিশ। তাঁরা সবাই পৌর মেয়র ও উপজেলা চেয়ারম্যানের সমর্থক। মামলায় আজ গ্রেপ্তার দেখানো হয়েছে জেলা যুবলীগের সাংগঠনিক সম্পাদক ও পাকুড়িয়া ইউপির চেয়ারম্যান মেরাজুল ইসলাম (৩৪), জেলা ছাত্রলীগের আপ্যায়ন বিষয়ক সম্পাদক মো. মারুফ হাসান (৩২), চক ছাতারী গ্রামের মৃত সোবহান মণ্ডলের ছেলে মো. গোলাম মোস্তফা (৩৮), বানিয়াপাড়া গ্রামের মো. শফিকুল ইসলামের ছেলে মো. মতিউর রহমান (৩০), উত্তর মিলিক বাঘা গ্রামের মো. আসমত আলীর ছেলে মো. নাসির ইসলাম (২৮), জেলা যুবলীগের সাবেক সহসম্পাদক মো. শাহজামাল সরকার, উত্তর মিলিক বাঘার তসিকুলের ছেলে মো. তরঙ্গকে (২৩)।
