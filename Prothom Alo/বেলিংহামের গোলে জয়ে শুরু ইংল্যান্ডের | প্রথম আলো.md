যত গর্জে তত বর্ষে না।

ইংল্যান্ড ফুটবল দলের বেলায় কথাটা বেশ খাটে। প্রতিটা বড় টুর্নামেন্টের আগে ইংল্যান্ডকে নিয়ে অনেক কথাবার্তা হয়, কাগজে কলমে ওদের খুব শক্তিশালী দলও মনে হয়। কিন্তু মাঠের খেলায় শেষ পর্যন্ত সেই শক্তি প্রতিফলিত হয় খুব কমই। এবারের ইউরোতে ইংল্যান্ড কি ব্যতিক্রম কিছু করতে পারবে?

সার্বিয়ার বিপক্ষে আজ ইংল্যান্ডের প্রথম ম্যাচটা দেখে থাকলেই ইংলিশ সমর্থকেরা মনে হয় না খুব বেশি উচ্ছ্বসিত হবেন। হ্যাঁ, ম্যাচটা ইংল্যান্ড জিতেছে জুড বেলিংহামের একমাত্র গোলে, তবে তারকায় ঠাসা এই ইংল্যান্ড দলের কাছে যে পারফরম্যান্স প্রত্যাশিত ছিল, সেটার দেখা মেলেনি। অবশ্য জয় মানেই ৩ পয়েন্ট, আপাতত সেটাই বড় স্বস্তি হওয়ার কথা ইংল্যান্ডের জন্য।
