চলতি মাসের শুরু থেকে শোনা যাচ্ছে বলিউডের বহুল চর্চিত তারকা যুগল অর্জুন কাপুর ও মালাইকা অরোরার সম্পর্ক ভেঙে গেছে। দুই তারকার এক ঘনিষ্ঠ সূত্রের বরাতে বিভিন্ন ভারতীয় গণমাধ্যম হিন্দুস্তান টাইমস, ইন্ডিয়ান এক্সপ্রেসসহ অনেক গণমাধ্যমই খবরটি প্রকাশ করে। যদিও এ নিয়ে প্রকাশ্যে মুখ খোলেননি অভিনেতা–অভিনেত্রী কেউই। তবে আজ অর্জুন কাপুরের জন্মদিনে মালাইকার অনুপস্থিতি যেন সেই ভাঙনের গুঞ্জনকে আরও জোরালো করল।  
আজ ২৬ জুন অর্জুন কাপুরের জন্মদিন। বিভিন্ন ভারতীয় গণমাধ্যম সূত্রে জানা গেছে, অর্জুনের জন্মদিনের জন্য পার্টির আয়োজন করা হয়েছে আজ। আর সেখানে হাজির রয়েছেন অনেক বলিউড তারকা। সঙ্গে রয়েছেন পরিবার ও ঘনিষ্ঠ বন্ধুরাও। তবে অর্জুনের জন্মদিনে, দেখা গেল না মালাইকা অরোরাকে। নেটিজনরা অবাক, যে অর্জুনের জন্মদিনে তিনি ‘বার্থডে বয়’–কে সঙ্গে করেই উড়ে যেতেন বিদেশে, প্যারিসে; গরম কফিতে চুমুক দিয়ে কাটত জন্মদিন, আজ সেই অর্জুনের জন্মদিনের পার্টিতে নেই মালাইকাই!
