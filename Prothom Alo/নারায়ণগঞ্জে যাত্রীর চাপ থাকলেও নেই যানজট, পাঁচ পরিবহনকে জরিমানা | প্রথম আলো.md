শুক্রবারের পর শনিবারও ঈদযাত্রায় ঢাকা-চট্টগ্রাম ও ঢাকা-সিলেট মহাসড়কে যাত্রীর চাপ অব্যাহত আছে। তবে মহাসড়ক দুটির নারায়ণগঞ্জ অংশে কোনো যানজট নেই। ঢাকার প্রবেশপথগুলোতে যানজটের কারণে শনিবারও দীর্ঘ সময় ধরে বাসের জন্য অপেক্ষা করতে হয়েছে যাত্রীদের। সেই সঙ্গে গুনতে হয়েছে বাড়তি ভাড়া। যাত্রী হয়রানি বন্ধে বাস কাউন্টারগুলোতে অভিযান চালিয়েছেন ভ্রাম্যমাণ আদালত। এ সময় বাড়তি ভাড়া আদায়ের দায়ে পাঁচটি পরিবহন কাউন্টারকে জরিমানা করা হয়েছে।

আজ শনিবার সকাল থেকে দুপুর পর্যন্ত সরেজমিনে মহাসড়ক দুটি ঘুরে কোনো যানজট দেখা যায়নি। তবে সকালে সাইনবোর্ড মোড় থেকে মেয়র হানিফ উড়াল সড়ক পর্যন্ত তীব্র যানজটে আটকে ছিলেন ঢাকা-চট্টগ্রাম মহাসড়কের ঢাকাগামী যাত্রীরা। দুটি মহাসড়কের পাশে দেশের দক্ষিণ ও উত্তর পূর্বাঞ্চলগামী বাস কাউন্টারগুলোতে সকাল থেকেই যাত্রীদের ব্যাপক চাপ দেখা গেছে। ঢাকার প্রবেশমুখে যানজট থাকায় সকালে কোনো কোনো পরিবহন আসতে নির্দিষ্ট সময়ের চেয়ে দুই থেকে আড়াই ঘণ্টা বেশি সময় নিয়েছে। এতে দীর্ঘ অপেক্ষায় ভোগান্তি পোহাতে হয়েছে যাত্রীদের।
