১৯৫২ সালে বিখ্যাত বিজ্ঞানী আলবার্ট আইনস্টাইনকে ইসরায়েলের প্রেসিডেন্টের দায়িত্ব গ্রহণের আমন্ত্রণ জানানো হয়। ইসরায়েলের প্রথম প্রেসিডেন্ট চাইম হুইজম্যান মারা গেলে প্রধানমন্ত্রী ডেভিড বেন-গুরিয়ন বিজ্ঞানী আইনস্টাইনকে দায়িত্ব গ্রহণের আমন্ত্রণ জানান। যদিও আইনস্টাইন ক্ষমতা গ্রহণ করেননি।

পরবর্তী সময়ে আমরা দেখি, ভারতে ২০০২-০৭ সময়ে বিখ্যাত বিজ্ঞানী ও উদ্ভাবক এপিজে আবদুল কালাম রাষ্ট্রপতি হিসেবে দায়িত্ব পালন করেন। ভারতের পারমাণবিক শক্তি হিসেবে আবির্ভাবে তার অনেক উদ্ভাবন গুরুত্বপূর্ণ ভূমিকা পালন করে।

প্রকৌশলীরাও রাজনীতির ময়দানে আলোচিত বলা যায়। রাশিয়ার বরিস ইয়েলেৎসিন থেকে শুরু করে ফিলিস্তিনী নেতা ইয়াছির আরাফাত ছিলেন প্রকৌশলী। জাপানের প্রকৌশলী ও বিজ্ঞানী ইউকিও হাটোয়ামা ২০০৯-১০ সালে জাপানে প্রধানমন্ত্রী হিসেবে দায়িত্ব পালন করেন। ১৯৭৬ সালে তিনি যুক্তরাষ্ট্রের স্ট্যানফোর্ড বিশ্ববিদ্যালয় থেকে শিল্পপ্রকৌশলে (ইন্ডাস্ট্রিয়াল ইঞ্জিনিয়ারিংয়) পিএইচডি ডিগ্রি লাভ করেন।

গ্রিসের সাবেক প্রধানমন্ত্রী লুকাস পাপাডেমস (২০১১-১২) ১৯৯৪ থেকে ২০০২ সাল পর্যন্ত দেশটির কেন্দ্রীয় ব্যাংকের গভর্নর হিসেবে দায়িত্ব পালন করেন। লুকাস কলম্বিয়া বিশ্ববিদ্যালয়ের অধ্যাপক ছিলেন। তিনি পদার্থবিজ্ঞানে যুক্তরাষ্ট্রের ম্যাসাচুসেটস ইনস্টিটিউট অব টেকনোলজি থেকে ডিগ্রি লাভ করেন। যদিও তাঁর পিএইচডি ছিল অর্থনীতিতে।

সূত্র: এবিসি ডট নেট ডট এইউ ও ফিজিকস ওয়ার্ল্ড
