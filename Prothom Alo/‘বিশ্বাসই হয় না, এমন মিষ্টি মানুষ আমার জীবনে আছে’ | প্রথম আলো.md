মা হতে চলেছেন বলিউড অভিনেত্রী রিচা চাড্ডা। আর কিছুদিন পর রিচা আর আলী ফজলের সাজানো সংসারে এক নতুন সদস্য আসবে। তাই এখন সব ব্যস্ততা থেকে নিজেকে দূরে রেখেছেন তিনি। প্রথম আলোর মুম্বাই প্রতিনিধিকে এক সাক্ষাৎকারে তিনি বলেন, ‘এখন আমি পুরোপুরি নিজের আর নতুন যে অতিথি আসছে, তার দেখভাল করছি। কাজকর্ম এখন বন্ধ রেখেছি। ভালো গান শুনে, ভালো বই পড়ে সময় কাটাচ্ছি। জীবনের এই পর্যায়টা দারুণ উপভোগ করছি।’  
বলিউডের অন্যতম জনপ্রিয় দম্পতি হলেন রিচা চাড্ডা-আলী ফজল। আলী কতটা দেখভাল করছেন হবু মায়ের, হালকা হেসে রিচা বলেন, ‘কখনো কখনো বিশ্বাসই হয় না যে এত সুদর্শন, এমন মিষ্টি এক মানুষ আমার জীবনে আছে। ও আমার ভীষণ খেয়াল রাখে। এখন নয়, আলী সব সময় আমার ব্যাপারে কেয়ারিং। ও আমার আশপাশের পরিবেশ সব সময় শান্তিপূর্ণ আর ইতিবাচক রাখার চেষ্টা করে। ক্যারিয়ারের দিকে থেকে আমি সব সময় ওর সমর্থন পেয়ে এসেছি।’
