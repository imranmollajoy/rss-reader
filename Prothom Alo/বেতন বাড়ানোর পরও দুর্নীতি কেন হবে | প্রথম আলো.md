১৫ শতাংশের পরিবর্তে ৩০ শতাংশ কর দিয়ে কালোটাকা সাদা করার সুযোগ রাখার পক্ষে মত দেন মাহবুব উল আলম। বাজেট আলোচনায় অংশ নিয়ে একই ধরনের প্রস্তাব দেন আওয়ামী লীগের আরেক সদস্য আ ক ম বাহাউদ্দীন।

সংসদ সদস্য মোতাহার হোসেন বলেন, ‘আজকে আমরা ভয়াবহ অবস্থার মধ্যে আছি। আমি ১৯৮৫ সালে যখন উপজেলা চেয়ারম্যান হই, তখন হাতীবান্ধায় ১০টি ইউনিয়ন ছিল। ১৯৮৭ সালে সার্ভে করে হিসাব করলাম ইউনিয়নগুলোর পাকা বাড়িগুলো কাদের। দেখলাম, ৯২ শতাংশ বাড়ি হচ্ছে সরকারি কর্মকর্তাদের।’

সরকারি দলের এই সদস্য বলেন, ‘এত বাড়ি, এত জমি, এত ঘরবাড়ি হলো, আমাদের এত ইন্টেলিজেন্স (গোয়েন্দা) কেউই টের পেল না। রক্ষক ভক্ষক হলে যা হয়, সেটাই হয়েছে। এদের হাতেই সবকিছু। আমাদের টিআর, কাবিখার বরাদ্দ দেওয়া হয়। এখন ডিসি সাহেবকে দেওয়া হয়। বিভাগীয় কমিশনারদের দেওয়া হয়। ইউএনওকেও দেওয়া হয়। আমরা কারা? আমাদের গুরুত্ব তো এভাবেই কমে যাচ্ছে।’
