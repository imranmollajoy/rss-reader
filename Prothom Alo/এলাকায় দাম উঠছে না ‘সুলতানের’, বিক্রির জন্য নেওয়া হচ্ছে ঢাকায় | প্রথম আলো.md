তৌফিক ওমর বলেন, সুলতান খুব শান্ত হলেও মাঝেমধ্যে অশান্ত হয়ে যায়। চলাফেরায় আলাদা একটা ভাব আছে। ষাঁড়টি বের করতে গেলে ছয় থেকে আটজন লোক লাগে। খাবার হিসেবে ঘাস, খড়, খইল, ভুট্টা ও লবণ মেশানো পানি দেওয়া হয়। তিন মাস ধরে ফিড খাওয়ানো হচ্ছে। প্রতিদিন প্রায় ৩০০ থেকে ৪০০ টাকার খাবার খায় সুলতান। ষাঁড়টিকে নিয়ম করে দুবার গোসল করানো হয়। ষাঁড়টি দেখতে প্রতিদিন মানুষ এসে খামারে ভিড় করেন।

উপজেলা প্রাণিসম্পদ কার্যালয় সূত্রে জানা যায়, কোরবানি ঈদের জন্য উপজেলায় ১৬ হাজার ৩২০টি গরুর চাহিদা রয়েছে। এর বিপরীতে ১৭ হাজার ৪৮০টি গরু কোরবানি জন্য প্রস্তুত। উপজেলায় স্থায়ী চারটি পশুর হাটসহ ইউনিয়নভিত্তিক আরও চার থেকে পাঁচটি হাট বসছে। এসব হাটে উপজেলা প্রাণিসম্পদ কার্যালয়ে কয়েকটি ভ্রাম্যমাণ মেডিকের টিম কাজ করছে।
