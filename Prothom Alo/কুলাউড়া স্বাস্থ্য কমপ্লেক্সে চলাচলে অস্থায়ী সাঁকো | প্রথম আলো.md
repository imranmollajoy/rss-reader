সরেজমিনে আজ বুধবার বেলা ১১টার দিকে দেখা যায়, কুলাউড়া পৌর শহরের উত্তর বাজার এলাকায় মৌলভীবাজার-বড়লেখা আঞ্চলিক মহাসড়কের পাশে এ হাসপাতাল। মহাসড়ক থেকে হাসপাতালের জমি অনেক নিচু। এতে হাসপাতালের পুরো এলাকাই জলাবদ্ধ হয়ে আছে। সেখানে দেড় থেকে দুই ফুট পানি। ভেতরে দুটি ভবনে হাসপাতালের কার্যক্রম চলছে। এ ছাড়া আরও সাতটি আবাসিক ভবন রয়েছে। হাসপাতালের সামনের মহাসড়ক থেকে হাসপাতালের বহির্বিভাগ ভবনের সিঁড়ি পর্যন্ত অস্থায়ী সাঁকোটি নির্মাণ করা হয়েছে। প্লাস্টিকের ক্যারেট (মালামাল পরিবহনের ঝুড়ি) উপুড় করে এর ওপর লম্বা বাঁশ ফেলে তাতে কাঠের তক্তা বিছিয়ে সাঁকোটি তৈরি করা হয়েছে। এটির দৈর্ঘ্য প্রায় ৩০০ ফুট। রোগী, রোগীদের স্বজন, হাসপাতালের কর্মকর্তা-কর্মচারী ও অন্যান্য মানুষ সাঁকোর ওপর দিয়ে হেঁটে চলাচল করছেন। কয়েক দিন ধরে পানি জমে থাকায় কালচে রং ধারণ করেছে। নোংরা পানিতে দুর্গন্ধ ছড়াচ্ছে।
