চার বছর পর বৃহস্পতিবার প্রথমবারের মতো মুখোমুখি বিতর্কে অংশ নিতে যাচ্ছেন বাইডেন ও ট্রাম্প। ২০২০ সালের প্রথম বিতর্কে অনেক উত্তেজনাপূর্ণ ঘটনা ঘটেছিল। বক্তব্যের মাঝপথে বারবার কথা বলায় হতাশ হয়ে একপর্যায়ে ট্রাম্পকে উদ্দেশ করে বাইডেন বলেন, ‘আপনি কি মুখটা বন্ধ রাখবেন?’

ট্রাম্প করোনাভাইরাসে (কোভিড-১৯) আক্রান্ত হওয়ায় ওই বছরের দ্বিতীয় বিতর্কটি পিছিয়ে দেওয়া হয়েছিল। ওই বিতর্কের শুরুতে দুজন করমর্দন পর্যন্ত করেননি।

এরপর দীর্ঘদিন ধরে এ ধরনের বিতর্ক অংশ নিতে দেখা যায়নি দুজনকে। গত প্রায় চার বছরে তাঁরা কোনো ধরনের বিতর্কে অংশ নেননি। এ বছরের শুরুতে দলের সম্ভাব্য প্রার্থী হওয়ার দৌড়ে রিপাবলিকান পার্টির প্রার্থী বাছাইয়ের (প্রাইমারি) বিতর্কেও অংশ নেননি ট্রাম্প।

এবার টেলিভিশন স্টুডিওতে বিতর্কটি অনুষ্ঠিত হচ্ছে। আগের বিতর্কগুলোতে দর্শকদের উপস্থিতি থাকলেও এবার তেমনটা হচ্ছে না। ফলে দর্শকদের উচ্ছ্বাস-উদ্দীপনা সরাসরি দেখার সুযোগ নেই। বাইডেনের প্রচার দলের অনুরোধে এ ব্যবস্থা নেওয়া হয়েছে। কারণ, গত বছর সিএনএন আয়োজিত ট্রাম্পের এক অনুষ্ঠানে উত্তেজনা ছড়িয়ে পড়েছিল।

এ ছাড়া এবারের বিতর্কে একজনের বক্তব্য দেওয়ার জন্য বরাদ্দ সময়ে অন্যজনের মাইক্রোফোন বন্ধ থাকবে। এতে সম্ভাব্য বিশৃঙ্খলা এড়ানো যাবে। ২০২০ সালে বাইডেন ও ট্রাম্পের প্রথম বিতর্কের সময় এ নিয়ে বিশৃঙ্খলা দেখা দিয়েছিল। তবে এসব কারণে এবারের বিতর্ক অনেকটা কম স্মরণীয় হয়ে থাকবে।
