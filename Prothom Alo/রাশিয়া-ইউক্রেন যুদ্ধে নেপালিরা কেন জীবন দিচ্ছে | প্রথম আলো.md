রাশিয়ার হয়ে ইউক্রেনে ভাড়ায় যুদ্ধ করতে যাওয়া ব্যক্তিদের নিয়ে নেপালের সমাজজীবনে দ্বিমুখী স্রোত বইছে। নেপালের নিয়ম হলো নাগরিকেরা সেসব দেশের সেনাবাহিনীর হয়ে যুদ্ধ করতে পারবে, যাদের সঙ্গে এ বিষয়ে রাষ্ট্রীয় চুক্তি থাকবে। নেপালের সঙ্গে এ রকম চুক্তি আছে কেবল ব্রিটেন ও ভারতের। ফলে রাশিয়ার হয়ে ইউক্রেনে যুদ্ধযাত্রা পুরোপুরি অনানুষ্ঠানিক ও অঘোষিত একটা ব্যাপার। তবে ফারাকটা কেবল চুক্তি থাকা না–থাকা।

কিন্তু কাঠমান্ডুতে গত এক বছরে রুশ দূতাবাসের সামনে স্থানীয় মানবাধিকারকর্মীদের বেশ কটি বিক্ষোভ হয়েছে এই প্রক্রিয়া রুখতে। আবার এ–ও সত্য, রাশিয়া প্রলুব্ধ করার বাইরে তাদের হয়ে যুদ্ধে যেতে কাউকে চাপ দিচ্ছে না। রাশিয়ার নিয়ম এ বিষয়ে অনেক উদার। যে কেউ তাদের দেশের প্রতিরক্ষা বিভাগের সঙ্গে চুক্তি করে এভাবে ভাড়া খাটতে পারে। দরিদ্র নেপালিরা এভাবেই রাশিয়ায় গিয়ে প্রয়োজনীয় প্রক্রিয়া সেরে যুদ্ধের ময়দানে পৌঁছে যাচ্ছে। সবকিছু নিজ ইচ্ছাতেই ঘটছে। কারণ, কর্মসংস্থানের দেশজ বিকল্প সুযোগ তাদের সামনে কম। কিন্তু মাসে মাসে ইউক্রেন থেকে ফেরত আসা আহত ব্যক্তিরা বিভীষিকাময় স্মৃতি নিয়ে ফিরছে। লাশ হয়েও ফিরছে অনেকে। কেউ কেউ যুদ্ধক্ষেত্র থেকে পালাচ্ছেও। ইউক্রেনের কিছু সংবাদমাধ্যমে সে রকম খবরও দেখা গেছে।

কাঠমান্ডুর বিভিন্ন সমাবেশে অংশ নেওয়া ফেরত আসা যোদ্ধাদের বক্তৃতায় ইউক্রেনের যুদ্ধক্ষেত্রের যেসব বিবরণ মিলছে, তা রোমহর্ষ। এসব শুনে নেপালবাসী যুদ্ধে যাওয়া তাদের সন্তানদের নিয়ে গভীরভাবে উদ্বিগ্ন। কিন্তু মোটা অঙ্কের বৈদেশিক মুদ্রার লোভ সামলানোও কঠিন। বিশেষ করে দেশে যখন কাজ পাওয়াই সমস্যা।

যেসব নেপালি যোদ্ধা আহত হয়ে দেশে ফিরেছে, তারা জানাচ্ছে, রুশরা নেপালি, আফগান ও তাজিক যোদ্ধাদের বেশি করে ফ্রন্টলাইনে পাঠাচ্ছে। ফলে আহত-নিহত হওয়ার হারও তাদের বেশি।

নেপাল সরকার এ বছরের জানুয়ারিতে তাদের দেশের মৃত যোদ্ধাদের পরিবারের জন্য রাশিয়ার কাছে ক্ষতিপূরণ চেয়েছে এবং জীবিতদের ফেরত পাঠাতে বলেছে। কিন্তু ফেরত এসে এই মানুষগুলো সন্তোষজনক কোনো কাজ পাবে কি না, সে প্রশ্নও রয়েছে।
