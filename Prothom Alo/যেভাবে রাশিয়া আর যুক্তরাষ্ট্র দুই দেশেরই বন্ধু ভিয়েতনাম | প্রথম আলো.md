উত্তর কোরিয়ার পর ভিয়েতনাম সফর করলেন রাশিয়ার প্রেসিডেন্ট ভ্লাদিমির পুতিন। আর এর মাধ্যমে ভিয়েতনাম দক্ষিণ–পূর্ব এশিয়ার একমাত্র দেশ হিসেবে একটি অর্জনও করে ফেলেছে। গত এক বছরে দেশটি চীন, যুক্তরাষ্ট্র ও রাশিয়ার শীর্ষ নেতাদের অতিথি হিসেবে পেয়েছে। বিশ্বে এই তিন দেশ এখন সবচেয়ে বড় সামরিক শক্তির অধিকারী।

নিকেই এশিয়া জানায়, গত বৃহস্পতিবার সন্ধ্যায় পুতিন ও ভিয়েতনামের প্রেসিডেন্ট তো লাম হ্যানয়ে এক বৈঠক করেন। এরপর দুই নেতা শান্তির গুরুত্ব নিয়ে কথা বলেন। একই সঙ্গে দেশ দুটির পারস্পরিক সম্পর্ক যে একটি অগ্রাধিকারের জায়গা—সেটি জোর দিয়ে উল্লেখ করেন বলে ভিয়েতনামের রাষ্ট্রনিয়ন্ত্রিত গণমাধ্যম জানায়।

সফরের সময় ১১টি বিষয়ে সহযোগিতা চুক্তি স্বাক্ষরিত হয়। এসবের মধ্যে রয়েছে শিক্ষা, পারমাণবিক প্রযুক্তিবিষয়ক গবেষণা, রোগনিয়ন্ত্রণ, তেল অনুসন্ধান ও ন্যায়বিচার। রুশ যেসব কোম্পানি এই সহযোগিতার ক্ষেত্রে গুরুত্বপূর্ণ ভূমিকা পালন করবে, তাদের মধ্যে রয়েছে পারমাণবিক প্রযুক্তি কোম্পানি রসাটম, প্রাকৃতিক গ্যাস কোম্পানি নোভাটেক ও রাষ্ট্রনিয়ন্ত্রিত তেল কোম্পানি জারুবেজনেফট।
