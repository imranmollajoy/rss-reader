নার্সারির মালিক ও কর্মীদের সঙ্গে কথা বলে জানা গেল, দাম যা চাওয়া হচ্ছে, শেষ পর্যন্ত সেটা খুব একটা কমে না। ক্রেতা মুলামুলি করে ৫ থেকে ১০ শতাংশ হয়তো কমাতে পারেন। কারা কেনেন এত দামি গাছ? জানা গেল, বৃক্ষপ্রেমী শিল্পপতি ও বড় ব্যবসায়ীরা এসব গাছ কেনেন। পাশাপাশি বেসরকারি পার্ক, রিসোর্ট কিংবা অভিজাত আবাসন প্রকল্পের জন্যও এমন গাছ কেনা হয়। রাজধানীর কৃষিবিদ উপকরণ নার্সারির ব্যবস্থাপক হামিদুল ইসলাম বলেন, ‘প্রজাতি, বয়স, আমদানি খরচ ও রক্ষণাবেক্ষণের ওপর নির্ভর করে গাছের দাম। আবার প্রথম প্রজন্ম হিসেবে দেশে কোনো গাছ এলে সেটারও দাম বেড়ে যায়। নানা কিছু মিলেই কিছু গাছের দাম লাখ টাকা ছাড়িয়ে যায়।’
