ভারতের নানা অঞ্চল থেকে আনা হয়েছিল এই প্রান্তিক জনগোষ্ঠীকে পরিষ্কার-পরিচ্ছন্নতা, পয়োনিষ্কাশন, চা-বাগান, রেলেরসহ বিভিন্ন কাজের জন্য। বলা হয়েছিল, তাঁদের চাকরির নিশ্চয়তা থাকবে, সঙ্গে মাথা গোঁজার ঠাঁই। কিন্তু কালক্রমে এখন বাংলাদেশের দলিত জনগোষ্ঠীর, বিশেষত হরিজন সম্প্রদায়ের মানুষ এমন একটি সংকটপূর্ণ অবস্থানে দাঁড়িয়ে, যেখানে সেই প্রতিশ্রুতি পূরণের লেশমাত্র নেই। ভালোভাবে বেঁচে থাকাটা তাঁদের জন্য দুঃস্বপ্নের আরেক নাম। আর জাতপাতের বৈষম্যের কথা নাই-বা বললাম। তাঁরা সমাজের নিচুতলার মানুষ, অচ্ছুত, অস্পৃশ্য।

জাতপাতের নির্মমতা বুঝতে হলে হরিজনদের জীবন বুঝতে হবে। এখনো পরিচয় জানলে কেউ তাঁদের ঘরভাড়া দেন না। এমনকি রেস্তোরাঁ-হোটেলেও তাঁদের প্রবেশের ওপর বিধিনিষেধ আছে। অধিকাংশ ক্ষেত্রে মূলধারার সামাজিক অনুষ্ঠান বা উৎসবে হরিজনদের নিমন্ত্রণ করা হয় না। অনেকটা বাধ্য হয়েই বংশপরম্পরায় পরিচ্ছন্নতার কাজের সঙ্গে যুক্ত এই সম্প্রদায়।

হরিজনের সন্তান হরিজনের কাজ করে জীবন কাটিয়ে দেবেন, যেন এমনটাই অলিখিত নিয়ম। এখন তো হরিজনদের চাকরিতে আউটসোর্সিং শুরু হয়ে গেছে। আউটসোর্সিংয়ের মাধ্যমে যখন নিয়োগ হবে, তখন তাঁরা আর সিটি করপোরেশন কেন, কোনো প্রতিষ্ঠানেরই কর্মচারী থাকবেন না। ফলে তাঁদের আবাসন ও আনুষঙ্গিক সুযোগ-সুবিধা প্রদানের ক্ষেত্রে শুভংকরের ফাঁকি থেকেই যাবে।

আগে পরিচ্ছন্নতাকর্মী হিসেবে শুধু হরিজনরাই কাজ করতেন। কিন্তু গত কয়েক বছরে হরিজনের বাইরের সম্প্রদায়ের মানুষও এই পেশায় যুক্ত হয়েছেন। মজার বিষয় হলো, অহরিজনেরা তাঁদের চাকরি মোটা অঙ্কের টাকার বিনিময়ে নিলেও, কাজটা করিয়ে নেন কোনো এক জাত-হরিজনকে দিয়েই। পরিচ্ছন্নতা কাজের বিনিময়ে নামমাত্র অর্থ হরিজনকে দিয়ে মোটা অঙ্কের বেতন নিজের পকেটে ভরার উদাহরণ ভরি ভরি।
