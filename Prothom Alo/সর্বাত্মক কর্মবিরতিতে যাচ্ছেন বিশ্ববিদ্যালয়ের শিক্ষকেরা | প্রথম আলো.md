দাবি আদায় না হলে ১ জুলাই থেকে সর্বাত্মক কর্মবিরতি পালন করা হবে বলে অবস্থান কর্মসূচিতে ঘোষণা দেন বিশ্ববিদ্যালয় শিক্ষক সমিতির সভাপতি অধ্যাপক মোতাহার হোসেন। তিনি বলেন, ‘আমাদের দাবি মেনে নিয়ে প্রত্যয় স্কিম প্রত্যাহার ও জারি করা প্রজ্ঞাপন তুলে না নেওয়া পর্যন্ত ক্লাসে ফিরব না। কোনো শিক্ষক তাঁদের দায়িত্ব পালন করবেন না।’

গত ১৩ মার্চ অর্থ মন্ত্রণালয় থেকে প্রত্যয় স্কিমের প্রজ্ঞাপন জারির পর থেকেই এর বিরুদ্ধে সরব হয় পাবলিক বিশ্ববিদ্যালয়ের শিক্ষক সংগঠনগুলোর মোর্চা বিশ্ববিদ্যালয় শিক্ষক সমিতি ফেডারেশন। কিছু কর্মসূচি পালনের পর ৪ জুন অর্ধদিবস কর্মবিরতি পালন করেন শিক্ষকেরা। এরপরও দাবির বিষয়ে কার্যকর কোনো পদক্ষেপ না দেখে ৪ জুন ঘোষিত কর্মসূচি অনুযায়ী, গত মঙ্গলবার থেকে অর্ধদিবস কর্মবিরতি শুরু করেছেন তাঁরা।

এই আন্দোলনের নেতৃত্বে আওয়ামী লীগপন্থী শিক্ষকনেতারা থাকলেও কর্মসূচিতে বিএনপিপন্থী শিক্ষকদেরও অংশগ্রহণ রয়েছে।
