টাঙ্গাইলের সরকারি কৌঁসুলি (পিপি) এস আকবর খান জানান, মামলার তদন্তকারী কর্মকর্তা টাঙ্গাইল জেলা গোয়েন্দা পুলিশের সাবেক ভারপ্রাপ্ত কর্মকর্তা অশোক কুমার সিংহ অবসরে গেছেন। তিনি গাইবান্ধায় নিজ বাড়িতে অবস্থান করেন। রোববার ভোরে সাক্ষ্য প্রদানের জন্য টাঙ্গাইলের উদ্দেশে রওনা হন। কিন্তু পথে বগুড়া, সিরাজগঞ্জ, বঙ্গবন্ধু সেতুসহ বিভিন্ন স্থানে যানজটে আটকা পড়েন। এ জন্য তিনি সময়মতো আদালতে হাজির হতে পারেননি। তাই তাঁর সাক্ষ্য গ্রহণ হয়নি। তবে তিনি বিলম্বে আদালতে আসার পরও তাঁর হাজিরা দেওয়া হয়েছে।

মামলার রাষ্ট্রপক্ষের আইনজীবী মনিরুল ইসলাম খান জানান, কারাগারে থাকা সব আসামিকে আদালতে হাজির করা হয়েছিল। মামলার প্রধান আসামি টাঙ্গাইল-৩ (ঘাটাইল) আসনের সংসদ সদস্য আমানুর রহমান খান ওরফে রানা হজ¦পালনের জন্য সৌদি আরবে থাকায় উপস্থিত ছিলেন না। কারাগারে থাকা তাঁর ছোট ভাই টাঙ্গাইল পৌরসভার সাবেক মেয়র সহিদুর রহমান খান ওরফে মুক্তির জামিনের জন্য তাঁর আইনজীবীরা আবেদন জানান। আদালত জামিন আবেদন নামঞ্জুর করেন।
