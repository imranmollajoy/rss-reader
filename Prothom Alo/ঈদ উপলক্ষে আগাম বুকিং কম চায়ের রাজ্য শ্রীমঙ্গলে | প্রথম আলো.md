শহরের গ্রিনলিফ গেস্টহাউসের মালিক এস কে দাশ সুমন প্রথম আলোকে বলেন, ট্যুর কোম্পানিগুলো ঈদ কিংবা অন্যান্য ছুটির সময় ভারত, থাইল্যান্ডসহ অন্যান্য দেশে যাওয়ার অফার দেন। এখন বেশির ভাগ পর্যটকই বিদেশমুখী হয়ে যাচ্ছেন। এবার পবিত্র ঈদুল আজহা উপলক্ষে হোটেল-রিসোর্ট মালিকেরা খুব কম আগাম বুকিং পাচ্ছেন। মূলত যাঁরা শ্রীমঙ্গলে রাত্রি যাপন করেন, ৮০ ভাগই আগাম বুকিং দিয়ে আসেন। এ ছাড়া সিলেটে বৃষ্টির কারণে বন্যা হচ্ছে। অনেক পর্যটকের ধারণা, শ্রীমঙ্গলেও বন্যা। আসলে শ্রীমঙ্গলে কখনোই বন্যা হয় না। এখন শ্রীমঙ্গলে প্রকৃতি অপরূপ সাজে সজ্জিত। সবুজে ভরে আছে সবকিছু। এটাই শ্রীমঙ্গল ভ্রমণের উপযুক্ত সময়।

শ্রীমঙ্গল পর্যটন সেবা সংস্থার ভারপ্রাপ্ত সভাপতি ও গ্র্যান্ড সেলিম রিসোর্টের মালিক সেলিম আহমেদ প্রথম আলোকে বলেন, সাধারণত এক সপ্তাহ আগ থেকেই হোটেল-রিসোর্টে আগাম বুকিং হয়। এবার আগাম বুকিং অনেক কম। তবে তাঁরা আশা করছেন, ঈদের দিন পর্যটক বাড়বে। তা ছাড়া ঈদুল আজহায় অনেকে কোরবানি দেন। সে জন্য অনেকে বাড়িতে ঈদ উদ্‌যাপন করেন। আশা করছেন, ঈদের পরের শুক্র ও শনিবার অনেক পর্যটক পাবেন।

মৌলভীবাজারের সহকারী পুলিশ সুপার (শ্রীমঙ্গল সার্কেল) আনিসুর রহমান প্রথম আলোকে বলেন, ছুটিতে ঘুরতে আসা পর্যটকদের জন্য ট্যুরিস্ট পুলিশের সঙ্গে সমন্বয় করে প্রতিটি পর্যটন স্পটগুলোতে পুলিশ থাকবে। পর্যটকেরা যেন ঈদের ছুটি কাটিয়ে নির্বিঘ্নে বাড়ি ফিরতে পারেন, সেই লক্ষ্যেই তাঁরা কাজ করছেন।
