ছুটি শেষে অফিস খোলার প্রথম দিন আজ বুধবার দুপুরে সচিবালয়ে স্থানীয় সরকার বিভাগের বিভিন্ন কর্মকর্তা-কর্মচারীর দপ্তরে গিয়ে দেখা গেল উপস্থিতি কম। কমবেশি একই চিত্র দেখা গেছে, জ্বালানি ও খনিজ সম্পদ বিভাগ, গৃহায়ণ ও গণপূর্ত মন্ত্রণালয়, দুর্যোগ ব্যবস্থাপনা ও ত্রাণ মন্ত্রণালয় ও খাদ্য মন্ত্রণালয়ে।

এ ছাড়া আজ সচিবালয়ে দর্শনার্থীদের উপস্থিতিও ছিল একেবারেই হাতে গোনা। অল্প কয়েকজনকে দেখা গেল সচিবালয়ের ফটকে।

কর্মকর্তা-কর্মকর্তাদের ভাষ্য, আজ ও আগামীকাল বৃহস্পতিবার কমবেশি ছুটির আমেজই থাকবে। কারণ, অনেকেই হয়তো এই দুই দিন ছুটি নিয়েছেন। এরপর শুক্র বা শনিবার সাপ্তাহিক ছুটি শেষে আগামী রোববার থেকে স্বাভাবিক সময়ের মতো চলবে অফিস।

একসময় বাংলাদেশে অফিস চলত সকাল নয়টা থেকে বিকেল পাঁচটা পর্যন্ত। কিন্তু বিদ্যুৎ সাশ্রয়ের জন্য ২০২২ সালের ১৫ নভেম্বর থেকে সরকারি, আধা সরকারি, স্বায়ত্তশাসিত ও আধা স্বায়ত্তশাসিত প্রতিষ্ঠানের অফিস সময় সকাল নয়টা থেকে বিকেল চারটা পর্যন্ত করা হয়।
