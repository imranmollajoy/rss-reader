ভারতীয় ইনিংসের শুরু থেকেই প্রশ্নটা উঠে গিয়েছিল। ইনিংস শেষে যা আরও জোরালো। এমন উইকেটে টসে জিতে কেন ভারতকে ব্যাটিংয়ে পাঠালেন অধিনায়ক নাজমুল হোসেন?

ভারত ১৯৬ করার পরই তো এই ম্যাচ প্রায় শেষ। বাংলাদেশ টি-টোয়েন্টিতে কখনো ২০০ রান করেনি, তা নয়। তবে সেসবকে ব্যতিক্রম বলেই ধরে নেওয়া ভালো। প্রতিপক্ষ ১৮০-১৯০ রান করে ফেললেই বাংলাদেশের কাছে খেলাটা অচেনা লাগতে শুরু করে। এখানেও যেমন লেগেছে।

টসে জিতে ফিল্ডিং করার নাজমুলের সিদ্ধান্তের সঙ্গে সাকিব যে একমত নন, সেটি বুঝতে সমস্যা হলো না। ম্যাচ শেষে সংবাদ সম্মেলনে এসেছিলেন বাংলাদেশের অলরাউন্ডার। সেখানে তাঁকে যখন প্রশ্ন করা হলো, এখন মনে হচ্ছে কি না, প্রথমে ব্যাটিং করলেই ভালো হতো, সাকিব বললেন,  ‘আমাকে যদি জিজ্ঞেস করেন, ক্যারিবিয়ানে একটা বা দুটি ম্যাচেই (দলগুলো টসে জিতে পরে ব্যাটিং করেছে)…ইংল্যান্ড মনে হয় একটা ম্যাচে ১৮০ চেজ করেছে। নইলে প্রথমে ব্যাটিং করাটাই নিয়ম, দলগুলো এতে সফলও হচ্ছে। এটা মনে রাখলে হয়তো প্রথমে ব্যাটিং করলেই ভালো হতো। তবে অধিনায়ক ও কোচ হয়তো ভেবেছেন, ওদেরকে মোটামুটি একটা রানে আটকে রাখতে পারলে কাজটা সহজ হবে। কত রান করতে হবে, এটা জানা থাকবে।’
