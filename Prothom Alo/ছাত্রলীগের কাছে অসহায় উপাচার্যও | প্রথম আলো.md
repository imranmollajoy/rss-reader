ছাত্রলীগের দৌরাত্ম্যে অসহায়ত্ব প্রকাশ করে বিশ্ববিদ্যালয়ের উপাচার্য আনোয়ার হোসেন বলেন, ‘আমি ছাত্রলীগের দৌরাত্ম্যের কাছে অসহায় হয়ে পড়েছি। তদন্তের পর তদন্ত করে অভিযুক্ত শিক্ষার্থীদের বিরুদ্ধে ব্যবস্থা গ্রহণের জন্য বিশ্ববিদ্যালয়ের সর্বোচ্চ নীতিনির্ধারণী ফোরাম রিজেন্ট বোর্ডে দুই দফা প্রস্তাব উত্থাপন করেও পাস করাতে পারিনি। রাজনৈতিক কারণে আমি অসহায়।’ 

একজন বিশ্ববিদ্যালয় উপাচার্যের এই স্বীকারোক্তি উচ্চশিক্ষাঙ্গনের লজ্জাকর চিত্রই তুলে ধরে। উপাচার্য বিশ্ববিদ্যালয় প্রশাসনেরই প্রধান ও অভিভাবক। অভিযোগ আছে, যশোর বিজ্ঞান ও প্রযুক্তি বিশ্ববিদ্যালয় ক্যাম্পাসে ছাত্রলীগকে আশ্রয়-প্রশ্রয় দিচ্ছেন যশোর-৩ আসনের সংসদ সদস্য কাজী নাবিল আহমেদ। বিশ্ববিদ্যালয়ে শৃঙ্খলাবিরোধী কোনো ঘটনা ঘটলে রিজেন্ট বোর্ড ব্যবস্থা নিয়ে থাকে। কিন্তু কাজী নাবিল আহমেদ সেই বোর্ডের সদস্য হিসেবে ছাত্রলীগের কোনো নেতা–কর্মীর বিরুদ্ধে ব্যবস্থা নেওয়ার প্রস্তাব এলেই এর বিরোধিতা করেন। ফলে বিশ্ববিদ্যালয় প্রশাসন কোনো ব্যবস্থা নিতে পারে না। 

এ বিষয়ে সংসদ সদস্য যে যুক্তি দেখাচ্ছেন, সেটাও হাস্যকর। তিনি বলেছেন, ‘এর আগে কিছু ঘটনা ঘটেছে। সেগুলোর বিষয়ে ব্যবস্থা নেওয়া উচিত ছিল।’ অর্থাৎ তিনি বোঝাতে চাইছেন যে অতীতের ঘটনার বিচার না হলে বর্তমানে সংঘটিত অঘটনেরও বিচার করা যাবে না। 
