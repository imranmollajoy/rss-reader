পশু কেনার পর হাসিল দিয়ে হাট থেকে বের হতে হয়। সরেজমিন দেখা যায়, ইস্টার্ন হাউজিং এলাকার হাটে হাসিল ঘরের সামনে ভিড় লেগেই আছে। বিক্রি বেশি হওয়ার কারণে হাসিল ঘরের সামনে দীর্ঘ সময় ধরে অপেক্ষা করতে হচ্ছে।

সিরাজগঞ্জ সদর উপজেলার গরু বিক্রেতা কামরুল ইসলাম প্রথম আলোকে বলেন, তিনি একই আকারের দুটি গরু নিয়ে হাটে এসেছিলেন। গতকাল একটি বিক্রি করেছেন ১ লাখ ৫ হাজার টাকায়। বাকি একটির দাম ৯৫ হাজার টাকা চাইছেন। কিন্তু ক্রেতারা দাম বলছেন ৮৫ হাজার টাকা।

মিরপুর ১২ নম্বর এলাকার বাসিন্দা সাব্বির আহমেদ ৮৫ হাজার টাকায় মাঝারি আকারের একটি গরু কিনেছেন। হাসিল ঘরের সামনে দাঁড়িয়ে তিনি প্রথম আলোকে বলেন, গতকালের চেয়ে আজ দাম কিছুটা কম। গতকাল শুক্রবার দাম বেশি থাকায় হাট থেকে খালি হাতেই বাড়ি ফিরতে হয়েছিল তাঁকে।
