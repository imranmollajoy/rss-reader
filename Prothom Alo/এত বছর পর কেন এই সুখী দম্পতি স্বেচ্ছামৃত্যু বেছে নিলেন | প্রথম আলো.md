স্বেচ্ছামৃত্যুর কারণ হিসেবে জ্যান বলেন, ‘আমি আমরা জীবন উপভোগ করেছি। রোগের এই যন্ত্রণা আর সহ্য করতে চাই না। এখন আমাদের থেমে যাওয়ার সময়।’

স্বেচ্ছামৃত্যু নিয়ে ছেলের ভাবনার কথাও জানান জ্যান। বলেন, ‘আপনি নিশ্চয়ই আপনার মা-বাবাকে মরে যেতে দিতে চাইবেন না। তাই চোখে পানি আসবেই।’ তিনি বলেন, ছেলে তাঁদের ভালো সময়ের আশার কথা বলেছে। কিন্তু জ্যান ও এলস বুঝে গেছেন, ভালো সময় আর তাঁদের জন্য নয়।

জ্যান ও এলসের স্বেচ্ছামৃত্যুর দিন নির্ধারিত হয়। ঠিক তার আগের দিনটিতে দুজন, ছেলে ও নাতি-নাতনিদের সঙ্গে সময় কাটান। সৈকতে হাঁটতে যান। মজা করেন।  
জ্যান ও এলসের ছেলে নাম প্রকাশ না করার শর্তে বলেন, সেই দিনটি খুবই অদ্ভুত ছিল। বলেন, ‘আমার মনে আছে, আমরা একসঙ্গে নৈশভোজ করি। আমরা সবাই এই শেষবার নৈশভোজে অংশ নিয়েছি, এটা ভেবে আমার খুব কান্না পাচ্ছিল।’

৩ জুন সকালে সবাই স্থানীয় একটি হাসপাতালে জড়ো হন। এই দম্পতির বন্ধু এবং পরিবারের লোকজনও সেখানে উপস্থিত ছিলেন। সেখানে দুই ঘণ্টা তাঁরা একসঙ্গে সময় কাটিয়েছেন, গল্প করেছেন। তারপর চিকিৎসকেরা আসেন এবং এলস ও জ্যানকে নিয়ে যান।
