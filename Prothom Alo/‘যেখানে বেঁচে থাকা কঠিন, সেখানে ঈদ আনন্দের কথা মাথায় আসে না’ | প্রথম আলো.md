ফজিলা বিবির প্রতিবেশী রোমেছা খাতুন ভারী গলায় বলেন, ‘ঈদ আমাগো জন্যি আর পাঁচটা দিনের মতো। ঈদ হলি কী, আর না হলিই-বা কী, কাজে না গিলি আমাগো পেটে দানাপানি পড়বে না।’ নিজেকে সামলে নিয়ে দুই সন্তানের জননী রোমেছা আরও বলেন, ‘এবারের ঈদ নে আমাগো অনেক আশা ছেলো। তবে এক মুহূর্তের ঘূর্ণিঝড় এসে আমাগো সব আশা ধুয়ে দে গেছে।’

পাশের বাড়িতে গিয়ে দেখা গেল, একপ্রকার খোলা আকাশের নিচে উনুন চালিয়ে তাসলিমা খাতুন (৩৫) রান্না করছেন। জিজ্ঞাসা করতেই বললেন, গতকাল রোববার ক্লাব থেকে কয়টা চাল ও আলু দিয়ে গেছে, তা-ই সেদ্ধ করছেন। এক ছেলে ও এক মেয়ের মা তাসলিমা বলেন, এ দিয়ে ঈদের দিন চালিয়ে দেবেন। ঈদ আনন্দ নিয়ে কোনো মাথাব্যথা নেই তাঁদের। ঝড়ে উড়ে যাওয়া ঘর চাল দেখিয়ে বললেন, উপজেলা চেয়ারম্যান সাঈদ এসে দেখে গেছেন। বলেছেন একটা ব্যবস্থা হবে। প্রেরণা নারী উন্নয়ন সংগঠন ছয় হাজার টাকা দিয়েছে ঘর মেরামত করার জন্য। কিন্তু ঘর মেরামত করার জন্য লাগবে ৫০ হাজার টাকা। সামনে বর্ষাকাল, ঘর মেরামত করতে না পারলে এলাকা ছেড়ে চলে যেতে হবে।
