একইভাবে শহরের ষোলঘর, নবীনগর, বড়পাড়া, মল্লিকপুর, ওয়েজখালী, ফিরোজপুর, উকিলপাড়া, মুক্তারপাড়া, হাজীপাড়া, আরপিননগর, পশ্চিমবাজার, নতুনপাড়া, কালীপুর সমবায় সুপার মার্কেট, মধ্যবাজার, পশ্চিমবাজার এলাকাতেও বন্যার পানি আছে। এসব এলাকায় অনেক দোকানপাট ও ব্যবসাপ্রতিষ্ঠানে পানি ঢুকছে। পাশাপাশি শহরের বিভিন্ন পাড়া-মহল্লায় ঘুরে ও মানুষের বাসাবাড়িতে পানি দেখা গেছে।

শহরের ডি এস রোডে জেলা প্রশাসকের বাসভবন প্রাঙ্গণ, ষোলঘর এলাকায় ফায়ার সার্ভিস স্টেশন প্রাঙ্গণে হাঁটুসমান পানি দেখা যায়। একইভাবে প্লাবিত হয়েছে জেলা প্রাণিসম্পদ কর্মকর্তার কার্যালয়।

ষোলঘর এলাকার বাসিন্দা বিন্দু তালুকদার বলেন, বৃষ্টি হচ্ছে কয়েক দিন থেকেই। কিন্তু গতকাল সোমবার রাত থেকে সুরমা নদীর তীর উপচে শহরে পানি ঢুকতে থাকে। আজ দুপুরের মধ্যে বিভিন্ন সড়ক ও অনেক ঘরবাড়ি প্লাবিত হয়। একই এলাকার বাসিন্দা রিকশাচালক মমিন মিয়া বলেন, এলাকায় যে বসতিতে থাকতেন, সেখানে এখন হাঁটুপানি। তার সঙ্গে আরও তিন থেকে চারটি পরিবার আছে। এখন কোথায় আশ্রয় নেবেন, সেই চিন্তা করছেন।  
