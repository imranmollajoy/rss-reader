ভুল হতেই পারে। বাংলাদেশের ফুটবলাররা ভুল করবেন, প্রতিপক্ষের কাছে গোল হজম করবেন, সেটাতেও আশ্চর্যের কিছু নেই। কিন্তু আশ্চর্যের ব্যাপার হলো, এই যুগেও লেবাননের কাছে চার-চারটি গোলের ভারী বোঝা নিয়ে মাঠ ছাড়া। বাংলাদেশ হঠাৎ হঠাৎ একটু হয়তো ঝলক দেখায়, তা-ও সেটা দেশের মাটিতে। সবাই উল্লসিত হয়। এ নিয়ে টক শো বসে যায়। ফুটবলারদের প্রশংসা করেন সবাই। কিন্তু কোনো ধারাবাহিকতা কি তাঁদের আছে? ছিটেফোঁটাও নেই।

বাংলাদেশের চেয়ে লেবানন ৬৪ ধাপ এগিয়ে। কিন্তু এঁদের সঙ্গেই কিছুদিন আগে ঘরের মাঠে ১-১ গোলে ড্র করেছে বাংলাদেশ। গত বছর ভারতে সাফ চ্যাম্পিয়নশিপে ২-০ গোলে হেরেছে। সেদিন অনেক ঘাম ঝরাতে হয়েছে লেবানিজদের। কিন্তু গতকাল কিছুই করতে হয়নি। বল নিয়ে বাংলাদেশের রক্ষণে ঢুকে গোল করেছে।

বাংলাদেশের রক্ষণের বলিহারি! কে কোথায় ছিলেন, কার কী দায়িত্ব ছিল, বোঝা মুশকিল! হ্যাঁ, লেবাননের ফুটবলাররা দ্রুতগতির, লম্বা, দক্ষতায়ও ভালো। তাই বলে গোলের রাস্তাগুলো তাঁরা এত সহজে বের করে ফেলবেন! বাংলাদেশ সেই সুযোগ করে দিয়েছে। ছন্নছাড়া রক্ষণকে দেখে মনে হলো তপুরা বুঝি বাঘের মুখে পড়েছেন। লেবাননের ৪ গোলের ৩টিই করেছেন দলটির সবচেয়ে পুরোনো মুখ হাসান মানতুক। হ্যাটট্রিকে আন্তর্জাতিক ফুটবলকে বিদায় জানিয়েছেন আনন্দচিত্তে।
