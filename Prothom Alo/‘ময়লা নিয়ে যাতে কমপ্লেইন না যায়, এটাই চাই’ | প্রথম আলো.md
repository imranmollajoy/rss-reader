ঢাকা উত্তর সিটি করপোরেশন (ডিএনসিসি) এলাকায় আনুষ্ঠানিকভাবে বর্জ্য অপসারণের কাজ শুরু হবে বেলা দুইটার দিকে। মিরপুরের প্যারিস রোড এলাকা থেকে এ কাজের উদ্বোধন করবেন ঢাকা উত্তর সিটির মেয়র আতিকুল ইসলাম।

কিন্তু এরও প্রায় আট ঘণ্টা আগেই, অর্থাৎ সকাল ৬টা থেকেই কোরবানির বর্জ্য অপসারণের কাজ শুরু করেছেন বলে জানান ঢাকা উত্তর সিটির ৩৩ নম্বর ওয়ার্ডের একটি ভ্যান সার্ভিস প্রতিষ্ঠানের কর্মী ইকবাল হোসেন। যদিও ভ্যান সার্ভিস প্রতিষ্ঠান থেকে তাদের সকাল আটটা থেকে কাজ শুরু করতে বলা হয়েছিল।

ইকবাল হোসেন বলছিলেন, ‘কাজ আমাদেরই করতে হবে। সেইটা আগেই করি, আর পরেই করি। তাই আগেভাগেই শুরু করে দিয়েছি, যাতে আগে শেষ করা যায়।’ তিনি আরও বলেন, ‘কষ্ট করে ঈদের দিনও কাজ করি। শুধু একটাই চাওয়া, আমাদের ওয়ার্ড থেকে ময়লা (কোরবানির বর্জ্য) নিয়ে যাতে কোনো কমপ্লেইন (অভিযোগ) না যায়।’

ইকবাল হোসেনের সঙ্গে ঈদের দিন আজ সোমবার বেলা পৌনে ১১টার দিকে মোহাম্মদপুরের মোহাম্মদিয়া হাউজিং এলাকায় কথা হয়। তিনি নবোদয় হাউজিংয়ের ব্লক-এ এলাকা থেকে কোরবানির বর্জ্য সংগ্রহের কাজ করছেন বলে জানালেন। প্রথম আলোর এই প্রতিবেদকের সঙ্গে কথা বলার সময় তিনি সেচযন্ত্র–চালিত বাহন নছিমন থেকে বর্জ্য নামাচ্ছিলেন।
