**বর্ষায় বৃষ্টি কমছে**

জার্নাল অব ইঞ্জিনিয়ারিং সায়েন্সে ২০১৫ সালে প্রকাশিত ‘১৯৫২ থেকে ২০১২ সাল পর্যন্ত বর্ষা মৌসুমে বাংলাদেশে বৃষ্টির প্রবণতা’ শীর্ষক এক গবেষণায় আবহাওয়া অধিদপ্তরের ১২টি স্টেশনের উপাত্ত বিশ্লেষণ করা হয়। দেখা যায়, জুন, জুলাই ও আগস্ট মাসে গড় বৃষ্টিপাত যথাক্রমে শূন্য দশমিক ১৬ মিলিমিটার, শূন্য দশমিক ৩ মিলিমিটার এবং শূন্য দশমিক ১০ মিলিমিটার কমেছে।

গবেষণাটিতে ছিলেন আবহাওয়া অধিদপ্তরের আবহাওয়াবিদ মুহাম্মদ আবুল কালাম মল্লিক। তিনি *প্রথম আলো*কে বলেন, ‘আমাদের গবেষণায় ৬০ বছরের বর্ষা মৌসুমে বৃষ্টির প্রবণতা তুলে ধরা হয়েছে। এখন টানা বৃষ্টি কমে যাচ্ছে। কিন্তু অল্প বৃষ্টির পরিমাণ বাড়ছে। আবার হঠাৎ করে অনেক বেশি বৃষ্টি হয়েই আবার তাপমাত্রা বেড়ে যাচ্ছে।

‘অ্যানালাইসিস অব লং-টার্ম রেইনফল ট্রেন্ডস ইন বাংলাদেশ’ শীর্ষক পৃথক এক গবেষণায় ১৯৮১ থেকে ২০২০ সাল পর্যন্ত বাংলাদেশে বৃষ্টিপাতের প্রবণতা তুলে ধরা হয়েছে। সেখানে দেখা যায়, ঢাকা, রাজশাহী ও রংপুর বিভাগে বিশেষভাবে বর্ষাকালে বৃষ্টির পরিমাণ কমে গেছে। চট্টগ্রাম বাদে অন্য বিভাগগুলোতেও বৃষ্টি কমে যাওয়ার প্রবণতা দেখা গেছে।
