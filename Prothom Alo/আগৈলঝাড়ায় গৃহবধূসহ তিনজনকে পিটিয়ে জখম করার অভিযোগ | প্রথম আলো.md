বরিশালের আগৈলঝাড়ায় এক গৃহবধূ, তাঁর মাসহ তিন নারীকে পিটিয়ে জখম করার অভিযোগ পাওয়া গেছে শ্বশুরবাড়ির লোকজনের বিরুদ্ধে। এ ঘটনায় আজ শুক্রবার সকালে স্বামী, শ্বশুর ও শাশুড়িকে আসামি করে মামলা করেছেন ওই গৃহবধূ। এর আগে গতকাল বৃহস্পতিবার সকালে মারধরের ঘটনা ঘটে।

আহত তিন নারী হলেন বাগধা ইউনিয়নের দক্ষিণ চাঁদ ত্রিশিরা গ্রামের বাসিন্দা লিলি মণ্ডল ও তাঁর মা ববিতা হালদার এবং তাঁদের প্রতিবেশী সুবর্ণা হালদার। তাঁদের উপজেলা স্বাস্থ্য কমপ্লেক্সে ভর্তি করে চিকিৎসা দেওয়া হচ্ছে।

অন্যদিকে ওই অভিযুক্ত ব্যক্তিরা হলেন লিলির স্বামী সৌভিক হালদার, শ্বশুর তাপস হালদার ও শাশুড়ি নিতু রানী হালদার। তাঁরা সবাই একই উপজেলার গৈলা ইউনিয়নের পশ্চিম সুজনকাঠি গ্রামের বাসিন্দা।
