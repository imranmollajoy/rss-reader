বাংলাদেশে দারিদ্র্যের বহুমাত্রিকতা বুঝতে ‘কোভিড–১৯ লার্নিং, এভিডেন্স অ্যান্ড রিসার্চ প্রোগ্রাম ইন বাংলাদেশ (সিএলইএআর)’ গবেষণা প্রকল্পের আওতায় যুক্তরাজ্যের ইউনিভার্সিটি অব ম্যানচেস্টারের ‘গ্লোবাল ডেভেলপমেন্ট ইনস্টিটিউট এবং সানেম বাংলাদেশ (SANEM Bangladesh) দুটি পর্যায়ে একটি জরিপ পরিচালনা করে। জরিপে দেখা গেছে, কোভিডের প্রভাবে দারিদ্র্য আবার বেড়েছে, গ্রামের তুলনায় শহরে দারিদ্র্যের হার বেড়েছে। দেশে ফেরত আসা অভিবাসীদের মধ্যে ২৭ শতাংশ বেকার হয়ে পড়েছে, যেটি প্রত্যক্ষ ও পরোক্ষভাবে দারিদ্র্য বৃদ্ধিতে প্রভাবক হিসেবে কাজ করে। কোভিডে নতুন দরিদ্র মানুষ বিভিন্ন উপায়ে পরিবর্তিত পরিস্থিতির সঙ্গে খাপ খাওয়ানোর চেষ্টা করেছে। যেমন জীবনযাপনের ব্যয় কমিয়েছে (৮৫ শতাংশ), খাদ্যাভ্যাসে বদল এনেছে (৩১ শতাংশ), সঞ্চয় কমিয়েছে (২৪ শতাংশ), অন্যান্য ব্যয় কমিয়েছে (২৪ শতাংশ) এবং ঋণ নিয়েছে (১২ শতাংশ)।

কোভিডে নতুন দরিদ্র মানুষেরা এ ধাক্কা সামলাচ্ছে সরকারি–বেসরকারি বিভিন্ন সহায়তা, ব্যক্তিগত ঋণ, মূল্যবান জিনিস বন্ধক রাখা, পরিবার ও আত্মীয়স্বজনদের কাছ থেকে আর্থিক সহায়তা, বিকল্প কাজ খোঁজা প্রভৃতি কৌশলের মাধ্যমে। কিন্তু পরিবারের বাইরে অন্যদের কাছে সাহায্য চাওয়া বা লাইনে দাঁড়িয়ে ত্রাণ নেওয়া এই নতুন দরিদ্র মানুষদের জন্য লজ্জাজনক।

কোভিডে শিক্ষায় বেহাল দশা: ক্ষতি প্রশমনে ডিজিটাল পদ্ধতি কি কার্যকর ছিল করোনায় বাংলাদেশে দীর্ঘদিন স্কুল বন্ধ ছিল। শিক্ষাক্ষেত্রে ক্ষতি কমাতে সরকার ডিজিটাল শিক্ষাপদ্ধতির ব্যবহার বৃদ্ধির কথা বলে। কিন্তু গবেষণায় দেখা যায়, গ্রামে বসবাসকারী মেয়েশিশু, দরিদ্র, নিরক্ষর বা কম শিক্ষিত পরিবারের ছেলেমেয়েরা রিমোট লার্নিং বা ডিজিটাল শিক্ষার ক্ষেত্রে পিছিয়ে আছে বিভিন্ন কারণে, যেমন প্রয়োজনীয় প্রযুক্তি না থাকা, ইন্টারনেট সংযোগ না থাকা, পর্যাপ্ত ইন্টারনেট সুবিধা না থাকা ইত্যাদি।
