ওয়ানডে বিশ্বকাপে সর্বশেষ দুবারই প্রথম পর্বটা হয়েছে লিগ পদ্ধতিতে। ১০ দলের বিশ্বকাপে যেহেতু চারটি দল ওঠে সেমিফাইনালে, তাই আগেভাগেই বাদ পড়া কয়েকটি দলের জন্য শেষ কয়েকটি ম্যাচ নিছকই আনুষ্ঠানিকতার হয়ে যায়। সেই দুই বিশ্বকাপে সেমিফাইনালের আগে বাদ পড়লেও কোনো ম্যাচই আনুষ্ঠানিকতার হয়ে যায়নি পাকিস্তানের জন্য। কিন্তু এবারের টি-টোয়েন্টি বিশ্বকাপে চার ম্যাচের প্রথম পর্বের শেষ ম্যাচটা পাকিস্তানের জন্য শুধুই আনুষ্ঠানিকতা।

যুক্তরাষ্ট্রের ফ্লোরিডা অঙ্গরাজ্যের লডারহিলে পাকিস্তানের প্রতিপক্ষ আয়ারল্যান্ডের জন্যও আজকের ম্যাচটি আনুষ্ঠানিকতা রক্ষারই। আইরিশরাও যে বাদ পড়ে গেছে শেষ ম্যাচের আগেই। তবে ‘এ’ গ্রুপের সেই আনুষ্ঠানিকতা রক্ষার ম্যাচটিও মাঠে গড়াতে পারে কি না সন্দেহ! বৃষ্টিতে এই মাঠের প্রথম দুই ম্যাচে একটি বলও হতে পারেনি।
