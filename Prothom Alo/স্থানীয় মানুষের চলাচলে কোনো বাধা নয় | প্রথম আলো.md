জলাবদ্ধতা এখন জেলা–উপজেলা শহরের সমস্যা হয়ে উঠেছে। এর সমাধানে নদী ও খাল রক্ষার কোনো বিকল্প নেই। সেটি করার একটি উপায় হতে পারে সৌন্দর্যবর্ধনের মাধ্যমে নদী বা খালের দুই পাড়কে জনপরিসরে পরিণত করা। ইতিমধ্যে কিছু জায়গায় এমন প্রকল্প বাস্তবায়িত হয়েছে। যশোরের কেশবপুরে কপোতাক্ষ নদ ঘিরেও চলছে এমন একটি কার্যক্রম। তবে সেখানে স্থানীয় মানুষের সমালোচনার মুখে পড়েছে কার্যক্রমটি। কারণ, খালসংলগ্ন এলাকায় বসবাসকারীদের চলাচলের জন্য কোনো পথ রাখা হচ্ছে না সেখানে।

‘তীর প্রতিরক্ষা ও সৌন্দর্যবর্ধন প্রকল্প’ নামে কপোতাক্ষের তীর ঘেঁষে প্রকল্পের মধ্যে রয়েছে নদের তীররক্ষা, হাঁটাপথ ৫০০ মিটার, দুটি ঘাট, একটি শৌচাগার, বসার বেঞ্চ এবং বৃক্ষরোপণ ও বাতি স্থাপন। ৫ কোটি ৩৪ লাখ টাকা ব্যয়ে প্রকল্পটি গত বছরের ডিসেম্বরে শুরু হয়েছে, চলতি বছরের জুন মাসে এর কাজ শেষ হওয়ার কথা ছিল। পানি উন্নয়ন বোর্ড (পাউবো) এ প্রকল্প বাস্তবায়ন করছে। প্রকল্পের বর্ণনাই বলে দিচ্ছে এটি একটি জনবান্ধব কার্যক্রম। এ প্রকল্প বাস্তবায়নের পর যথাযথ রক্ষণাবেক্ষণ করা গেলে নদী দখল ও দূষণ ঠেকানোও সম্ভব হবে বলে আমরা মনে করি। এটি অবশ্যই একটি প্রশংসনীয় প্রকল্প।
