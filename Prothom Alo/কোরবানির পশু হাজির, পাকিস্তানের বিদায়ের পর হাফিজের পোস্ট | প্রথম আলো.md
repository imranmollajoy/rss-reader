ট্রফি হাতে তোলার স্বপ্ন দেখা দলের গ্রুপ পর্ব থেকেই বিদায়—ব্যাপারটা হজম করা কষ্টকর। এখন যে কষ্টটা হচ্ছে পাকিস্তানের ভক্ত-সমর্থক ও সাবেক ক্রিকেটারদের। টি-টোয়েন্টি বিশ্বকাপ খেলতে নেমে গ্রুপ পর্ব থেকেই বিদায় নিশ্চিত হয়ে গেছে বাবর আজমদের। সাধারণত এ ধরনের বিশ্বকাপ ব্যর্থতার পর দলের মধ্যে বড়সড় পরিবর্তন আনা হয়। কেউ বরখাস্ত হন, কেউ বাদ পড়েন।

এবারও তেমন কিছুই ঘটতে যাচ্ছে বলে ধারণা পাকিস্তানের সাবেক অধিনায়ক মোহাম্মদ হাফিজের। তবে সেটা প্রকাশ করতে গিয়ে ভিন্নধর্মী শব্দই ব্যবহার করেছেন তিনি। পাকিস্তানের বিশ্বকাপ দল এবং আসন্ন ঈদুল আজহাকে মিলিয়ে বলেছেন, কোরবানির জন্য পশু প্রস্তুত হয়ে গেছে।
