কুমিল্লা মেডিকেল কলেজের অধ্যক্ষ ও লিভার ক্লাবের সভাপতি মোহাম্মদ ইজাজুল হকের সভাপতিত্বে অনুষ্ঠানে প্রধান অতিথির বক্তব্য দেন বাংলাদেশ মেডিকেল অ্যাসোসিয়েশনের (বিএমএ) কুমিল্লা শাখার সভাপতি আব্দুল বাকি (আনিস)। লিভার ক্লাবের সহসভাপতি লুৎফুর বারী চৌধুরীর সঞ্চালনে বিশেষ অতিথির বক্তব্য দেন বিএমএর কুমিল্লার সাধারণ সম্পাদক আতাউর রহমান, সমাজসেবা অধিদপ্তর কুমিল্লার উপপরিচালক জেড এম মিজানুর রহমান খান, স্বাধীনতা চিকিৎসক পরিষদ কুমিল্লার সাধারণ সম্পাদক মোর্শেদুল আলম প্রমুখ।

সভাপতির বক্তব্যে অধ্যক্ষ ইজাজুল হক বলেন, ফ্যাটি লিভার ও লিভার সিরোসিস থেকে বাঁচতে হলে ওজন স্থূলতা নিয়ন্ত্রণ, আঁশ–জাতীয় তরকারি, তাজা ফলমূল গ্রহণ করতে হবে। প্রতি সপ্তাহে অন্তত ১৫০ মিনিট ব্যায়ামের মাধ্যমে এ রোগ থেকে রক্ষা পাওয়া সম্ভব। এ জন্য প্রয়োজন স্বাস্থ্য সচেতনতা ও কায়িক পরিশ্রমের অভ্যাস। শুধু তা–ই নয়, খাদ্যতালিকা থেকে তিন সাদা—যেমন ভাত, চিনি ও লবণের পরিমাণ কমাতে হবে।
