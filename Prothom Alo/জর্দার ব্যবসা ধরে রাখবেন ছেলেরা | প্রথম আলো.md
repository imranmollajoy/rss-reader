ওই সময় নিয়মিত কর দেওয়া প্রসঙ্গে জানতে চাইলে কাউছ মিয়া বলেন, ‘ছোটবেলা থেকে আমি ফাঁকি দেওয়া শিখি নাই।’ মা বলেছিলেন, ‘সৎ পথে চলবা। সৎভাবে ব্যবসা করবা। তোমার উন্নতি কেউ ঠেকাতে পারবে না। সত্যিই, আমি যে ব্যবসাতেই হাত দিয়েছি, সেখানে লাভ করেছি। ঠকা খাইনি।’

ব্যবসার পাশাপাশি বাড়ি কেনার অদ্ভুত খেয়াল ছিল কাউছ মিয়ার। ঢাকার মহাখালী, গ্রিন রোডসহ বিভিন্ন এলাকায় তাঁর নিজের বাড়ি রয়েছে। যদিও তিনি বসবাস করতেন পুরান ঢাকার আরমানিটোলায়—এমনটাই জানান তাঁর সহকারী আলী আহমেদ। গতকাল তিনি কাউছ মিয়ার জানাজা শেষে প্রথম আলোকে বলেন, ‘স্যারের সঙ্গে ১৫ থেকে ১৬ বছর ছিলাম। খুবই ভালো লোক ছিলেন তিনি। ’

কাউছ মিয়ার ছেলে মানিক মিয়া বলেন, ‘বাবা খুবই সাদামাটা জীবন যাপন করতেন। তাঁর বড় গুণ ছিল সততা। কারও সঙ্গে কথার বরখেলাপ করতেন না। সব সময় সত্য কথা বলতেন। তিনি আমাদের আদর্শ।’
