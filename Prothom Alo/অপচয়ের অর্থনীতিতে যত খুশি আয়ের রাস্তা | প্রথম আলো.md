সর্বোপরি, বাজেটটা এমনভাবে করা প্রয়োজন, সেটা যেন জনবান্ধব হয়। একটা বিশেষ অর্থনৈতিক গোষ্ঠী যাদের প্রচুর টাকা ও প্রচুর সচ্ছলতা আছে, তাদের জন্য কর রেয়াত থাকার কোনো যুক্তি নেই। অর্থনীতিতে প্রগ্রেসিভ করব্যবস্থা নামে একটা টার্ম আছে। অর্থাৎ যাঁর আয় যত বেশি, আনুপাতিক হারে তিনি বেশি কর দেবেন। কিন্তু বাংলাদেশে তার উল্টোটা দেখি।

এখানে ভ্যাটের মতো পরোক্ষ করটা প্রাধান্য পায়। এ ধরনের কর ধনী–গরিব সবার জন্য সমান হারে প্রযোজ্য। তার মানে, একজন কপর্দকহীন বা খুবই স্বল্প আয়ের একজন কোনো পণ্য কিনলে যে পরিমাণ ভ্যাট দিতে হয়, একজন বিলিয়নারকেও সেই একই পরিমাণ ভ্যাট দিতে হচ্ছে। যেসব পণ্য গরিব মানুষেরা বেশি ব্যবহার করেন, কিংবা তাদের জন্য অত্যাবশ্যকীয়, সেসব পণ্যে ভ্যাট এভাবে রাখার যৌক্তিকতা কি?

আমরা দেখি যে সরকার প্রচুর খরচ করে। এই খরচের একটা বড় অংশ হলো অপচয় ও চুরি। যেহেতু এখানে এই অপচয়ের অর্থনীতি চলে আসছে, যেখান থেকে যত খুশি সম্ভব আয়ের রাস্তাও খোলা হচ্ছে। সে কারণেই করের জালকে আরও বিস্তৃত করা হচ্ছে। আবার অনেক মানুষ এখানে কর ফাঁকি দেয়।

প্রশ্ন হলো, মানুষ কেন কর ফাঁকি দেয়? যে মানুষ কর দেবে, তারও তো একটা মতামত আছে, তার করের টাকা কোথায় যায়, কীভাবে খরচ হয়, সেটা নির্ধারণে তার তো কোনো বক্তব্য নেই। তারা যখন দেখে, তাদের করের টাকায় কিছু লোক নবাবি করে বেড়াবে, অপচয় ও দুর্নীতি করবে—তারা কেন কর দিতে উৎসাহিত হবে?

● **মহিউদ্দিন আহমদ **লেখক ও গবেষক
