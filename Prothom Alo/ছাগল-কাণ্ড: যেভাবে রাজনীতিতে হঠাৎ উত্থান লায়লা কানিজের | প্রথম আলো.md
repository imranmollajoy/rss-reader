দুই বছর আগেও লায়লা কানিজ রায়পুরা উপজেলার রাজনীতিতে পরিচিত মুখ ছিলেন না। দলীয় পদ তো দূরের কথা, তিনি সাধারণ একজন কর্মীও ছিলেন না। স্থানীয় লোকজন তাঁকে জানতেন ‘ওয়ান্ডার পার্ক’ নামের একটি বিনোদনকেন্দ্রের মালিক হিসেবে। রাজনীতিতে ঢুকে এক বছরের ব্যবধানে তিনি হয়ে গেলেন বিনা প্রতিদ্বন্দ্বিতায় উপজেলা চেয়ারম্যান, পেয়ে গেলেন জেলা আওয়ামী লীগের ত্রাণ ও সমাজকল্যাণ সম্পাদকের পদ।

ছাগল–কাণ্ডে আলোচিত রাজস্ব কর্মকর্তা মতিউর রহমানের প্রথম স্ত্রী লায়লা কানিজ (লাকী) নরসিংদীর রায়পুরা উপজেলা পরিষদের চেয়ারম্যান। জেলা আওয়ামী লীগের বর্তমান কমিটির তিনি ত্রাণ ও সমাজকল্যাণবিষয়ক সম্পাদক।

রাজনীতিতে লায়লা কানিজের বিস্ময়কর উত্থানের বিষয়ে স্থানীয় কয়েকজন বলেন, সরকারি কলেজে শিক্ষকতার পাশাপাশি রায়পুরা উপজেলার মরজালে নিজের এলাকায় ‘ওয়ান্ডার পার্ক ও ইকো রিসোর্ট’ নামের একটি বিনোদনকেন্দ্র গড়ে তোলেন তিনি। এক দশক ধরে অল্প পরিসরে শুরু হওয়া পার্কটির আয়তন বর্তমানে দেড় একর। করোনাভাইরাসের প্রাদুর্ভাবের সময়টাতে স্থানীয় সংসদ সদস্য রাজীউদ্দিন আহমেদ ওই পার্কে যাতায়াত শুরু করেন। তখনো লায়লা কানিজের দলীয় কোনো পদ নেই, এমনকি তিনি কর্মীও নন।
