মহেশখালী থানার পুলিশের ভাষ্যমতে, ২০১২ সালের ১৮ জানুয়ারি সকালে তৎকালীন মহেশখালী থানার এসআই পরেশ কারবারির নেতৃত্বে পুলিশের একটি দল হোয়ানক ইউনিয়নের কালাগাজির পাড়ায় অভিযান চালায়। এ সময় পুলিশের উপস্থিতি লক্ষ্য করে সন্ত্রাসীরা গুলি ছোড়ে। ঘটনাস্থলেই গুলিবিদ্ধ হয়ে নিহত হন পরেশ। এ ঘটনায় পুলিশ সদস্য নুরুল ইসলাম বাদী হয়ে ৩৯ জনের বিরুদ্ধে একটি হত্যা মামলা করেন। এ ছাড়া কালা মিয়ার বিরুদ্ধে থানায় আরও দুটি মামলা আছে।

মহেশখালী থানার ভারপ্রাপ্ত কর্মকর্তা (ওসি) সুকান্ত চক্রবর্তী প্রথম আলোকে বলেন, পুলিশ কর্মকর্তা পরেশ কারবারি হত্যা মামলায় গ্রেপ্তার এড়াতে সাড়ে ১২ বছর পালিয়ে ছিলেন সন্ত্রাসী কালা মিয়া। অবশেষে গতকাল রাতে তাঁকে গ্রেপ্তার করা হয়েছে। হত্যা মামলার ৩৯ জন আসামির মধ্যে এখনো ছয়জন পলাতক। তাঁদের ধরার জন্য পুলিশ নানাভাবে চেষ্টা করছে।
