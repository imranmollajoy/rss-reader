গতকাল বিকেলে হিন্দুপাড়াটিতে গিয়ে কথা হয়, প্রয়াত প্রেমানন্দ সরকারের ছেলে রামধন সরকারের সঙ্গে। তিনি বলেন, তাঁরা চার ভাই পৈতৃক সূত্রে ৫৫ শতাংশ জলাশয় পেয়েছিলেন। তাঁদের কাছ থেকে না কিনেই আনন্দ হাউজিংয়ের নামে বালু দিয়ে জলাশয়টি ভরাট করা হয়। জমি ভরাটের বছর চারেক পর লোক মারফতে এক কোটি টাকা বিঘা দরে জমিটুকু বিক্রি করেন তাঁরা।

ওই পাড়ায় কথা হয় স্থানীয় এক কাঠমিস্ত্রির সঙ্গে। প্রথম আলোকে তিনি বলেন, বেনজীরের বাড়ির টুকিটাকি কাজ করার জন্য তাঁকে কয়েক দফায় ডেকে নেওয়া হয়েছিল। প্রথমবার বাড়ির ভেতরে ঢুকে মুগ্ধ হয়েছিলেন তিনি। তাঁর ভাষায়, ভেতরে কাচের সিঁড়ি। প্রথমবার উঠতে পা কাঁপতাছিল। আমাগোর ঘরের সমান বড় বাথরুম। পুরা বাথরুম কাচের, এসি করা। তখন বাড়ির দারোয়ান বলছিল, বাড়ির সব জিনিসপত্র নাওড়ার (রূপগঞ্জের কায়েতপাড়া ইউনিয়নের একটি গ্রাম) এক জমি ব্যবসায়ী বিদেশ থেইকা আইনা দিসে।’

ওই মিস্ত্রির নাম জানতে চাইলে তিনি নাম প্রকাশে নিজের ভীতির কথা জানান। তাঁর কাছে জানতে চাই, বেনজীর দুর্নীতির দায়ে বিদেশে থাকার পরও তিনি ভয় পাচ্ছেন কেন। মিস্ত্রি বলেন, ‘এক বেনজীর দেশ ছাড়ছে, আরও কত বেনজীর এই রূপগঞ্জেই আছে। বেনজীররা দেশ ছাড়ে ঠিকই, কিন্তু ক্ষমতা তাগো ছাড়ে না। তারা দেশের বাইরে থাকলেও আমাগো মতো মানুষরে মশার মতো পিষ্যা (পিষে) ফেলতে পারে।’
