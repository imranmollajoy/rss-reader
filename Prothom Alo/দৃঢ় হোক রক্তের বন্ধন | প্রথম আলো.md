রক্তদান আমাদের নৈতিক ও সামাজিক দায়িত্বও বটে। এটা সম্পূর্ণ মানবিক ও অসাম্প্রদায়িক কার্যক্রম। এর মাধ্যমে সামাজিক দায়িত্ববোধ বৃদ্ধি পায়, এমনকি ধর্মীয় সম্প্রীতিও বৃদ্ধি পায়। জাতি-ধর্ম-বর্ণনির্বিশেষে সবার রক্তই লাল। এর মধ্যে কোনো বিভেদ নেই। এই মহতী কাজে সমাজের নানা পেশা-শ্রেণির মানুষকে সম্পৃক্ত করা দরকার। বিশেষ করে শিক্ষার্থীদের এ কাজে অন্তর্ভুক্ত করতে পারলে তা সবচেয়ে বেশি কার্যকর হবে। বিবাহবার্ষিকী, জন্মদিন, যেকোনো প্রতিষ্ঠানের প্রতিষ্ঠাবার্ষিকী, বিজয় দিবস, স্বাধীনতা দিবস, শহীদ দিবসে তরুণ প্রজন্মকে রক্তদানে উৎসাহিত করা যেতে পারে।

পার্শ্ববর্তী দেশ ভারতের স্বাধীনতা দিবসে বিভিন্ন কলেজ ও বিশ্ববিদ্যালয়ের ছাত্রছাত্রীরা রক্ত দান করে থাকেন। তাঁদের যুক্তি হলো, তাঁরা স্বাধীনতাযুদ্ধ দেখেননি, তবে শুনেছেন, সে যুদ্ধে অনেক মানুষ প্রাণ বা রক্ত দিয়েছেন। তাঁদের সম্মানে তাঁরা রক্ত দান করে থাকেন।

এটি নিঃসন্দেহে একটি মহৎ উদ্যোগ। দেশের প্রায় সব কলেজ, বিশ্ববিদ্যালয়ে রক্তদানের সংগঠন আছে, যারা সবার সঙ্গে যোগাযোগ করে রক্ত সংগ্রহ করে থাকে। যেমন ‘একের রক্ত অন্যের জীবন, রক্তই হোক আত্মার বাঁধন’ স্লোগানে শিক্ষার্থীদের পরিচালিত বাঁধন নামে সংগঠনটি ২৫ বছর ধরে স্বেচ্ছায় রক্তদানকে একটি সামাজিক আন্দোলনে রূপ দিতে পেরেছে। মানুষ হিসেবে মানুষের উচিত অন্যের সেবায় এগিয়ে আসা। এ প্রসঙ্গে সমাজচিন্তক অগাস্ট কোঁত বলেছেন, ‘অন্যের জন্য বাঁচো।’

আপনার দেওয়া এক ব্যাগ রক্ত যদি একটি জীবন বাঁচাতে পারে, তবে অবশ্যই সামাজিক দায়বদ্ধতার খাতিরে রক্তদানে এগিয়ে আসা উচিত। দেশে রক্তের চাহিদা পূরণে রক্তদাতা বৃদ্ধি করা দরকার। কীভাবে আহ্বান জানালে রক্তদাতা বৃদ্ধি হবে, তা নিয়ে প্রয়োজনে সামাজিক গবেষণা চালাতে হবে। সামাজিক অনুষ্ঠানে এর গুরুত্ব তুলে ধরতে হবে। তাহলেই সবার মধ্যে রক্তদানের আকুলতা সৃষ্টি হবে। তাই সবার রক্তদানে অভ্যস্ত হওয়া উচিত।

অন্তত এক ব্যাগ রক্তদান করি সেই থ্যালাসেমিয়া-যোদ্ধাদের জন্য, যাঁদের রক্তদানে তাঁরা প্রাণভরে নিশ্বাস নেবেন। আপনার এক ব্যাগ রক্তে বাঁচবে হাজারো প্রাণ, বাঁচবেন থ্যালাসেমিয়া-যোদ্ধারা। আসুন আমরা সবাই নিয়মিত রক্তদান করি এবং নতুনদের রক্তদানে আগ্রহী করে তুলি।
