বিশ্বজুড়ে আর্থিক খাতে নারী কর্মীর গড় হার ৪৩ শতাংশ। কিন্তু বাংলাদেশে এই হার অনেক কম। আইএফসির হিসাব অনুযায়ী, এ দেশের আর্থিক পরিষেবা খাতে মোট কর্মীর মাত্র ১৮ শতাংশ নারী, যা প্রতিবেশী ভুটান, নেপাল ও শ্রীলঙ্কায় ৪০ শতাংশের ওপরে। ভারতে অবশ্য তা ১৮ শতাংশ।

আর্থিক খাতে নারী কর্মীর সংখ্যা যে সুখকর নয়, তা বাংলাদেশ ব্যাংকের তথ্যেও দেখা যায়। কেন্দ্রীয় ব্যাংকের হিসাবে দেখা যায়, তিন বছর ধরে বাংলাদেশের ব্যাংক খাতে নারী কর্মীর সংখ্যা ১৬ শতাংশে আটকে আছে। ২০২৩ সালের শেষে এই খাতে নারী কর্মীর সংখ্যা ছিল ৩৩ হাজার ৩৪৬ জন। এর বিপরীতে পুরুষ কর্মীর সংখ্যা ছিল ১ লাখ ৭০ হাজার ৩৫০।

ব্যাংকে চাকরির শুরুর স্তরেই (এন্ট্রি লেভেল) কমসংখ্যক নারী কর্মী নিয়োগ দেওয়া হয়। এ ছাড়া নানা সমস্যায় মাঝপথে অনেকে চাকরি ছেড়ে দেন। এসব কারণে দেশের ব্যাংকগুলোতে নারী কর্মীর হার সেভাবে বাড়ছে না। আইএফসির তথ্যে দেখা যায়, এ দেশের ব্যাংকগুলোতে চাকরির শুরুর স্তরে নারী কর্মীর হার মাত্র ১৯ শতাংশ। এটাকে বৈষম্যমূলক নিয়োগ পদ্ধতি বলে উল্লেখ করে আইএফসি বলেছে, শুরুর স্তরেই এত কম পরিমাণে নিয়োগ পাওয়ায় ব্যাংক খাতে নারীদের সম্ভাবনা বিকাশের সুযোগ সীমিত রয়ে যায়।

এ বিষয়ে বেসরকারি গবেষণাপ্রতিষ্ঠান সেন্টার ফর পলিসি ডায়ালগের (সিপিডি) নির্বাহী পরিচালক ফাহমিদা খাতুন বলেন, লিঙ্গসমতা ও নারীর ক্ষমতায়ন নিশ্চিত করতে হলে ব্যাংক খাতে নারী কর্মী বাড়ানো প্রয়োজন। বিশেষ করে নারী ব্যাংকারদের ধরে রাখতে এবং পেশাগত উন্নতির জন্য তাঁদের দক্ষতা বৃদ্ধির ওপরে জোর দিতে হবে, যেখানে এখন বড় দুর্বলতা রয়েছে। এ ছাড়া বদলি ও পদায়নের ক্ষেত্রগুলোতেও নারীদের সামাজিক–পারিবারিক বাস্তবতা বিবেচনায় নেওয়া প্রয়োজন। 
