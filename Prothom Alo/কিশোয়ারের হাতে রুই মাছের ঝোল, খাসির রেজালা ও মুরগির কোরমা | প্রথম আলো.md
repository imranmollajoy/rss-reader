**২. খাসির রেজালা**

**উপকরণ:** ১ কেজি খাসির মাংস, আদাবাটা ১ টেবিল চামচ, রসুনবাটা ১ টেবিল চামচ, টক দই ২৫০ গ্রাম, ধনেগুঁড়া ১ টেবিল চামচ, গুঁড়া মরিচ ১ চা–চামচ, বেরেস্তা ১ কাপ ও ১ টেবিল চামচ, পেঁয়াজকুচি ১ কাপ, লবঙ্গ ৩টি, দারুচিনি ২টি, এলাচি ৩টি, তেজপাতা ৩টি, গোলমরিচ ১২টি, লবণ স্বাদমতো, কাজুবাদামের পেস্ট ১ কাপ, আদাকুচি ১ টেবিল চামচ, কাঁচা মরিচ কয়েকটি, ভেজিটেবল অয়েল ১ টেবিল চামচ, ঘি ৪ টেবিল চামচ, কিশমিশ ১ টেবিল চামচ, চিনি ১ টেবিল চামচ, লেবু ১টি ও পানি প্রয়োজনমতো

** **

**প্রণালি:** আদাবাটা, রসুনবাটা ও টক দই দিয়ে মাংস ভালোভাবে মাখিয়ে পাত্রটি ঢেকে অন্তত ছয় ঘণ্টা ফ্রিজে রেখে ম্যারিনেট করতে হবে। ৬ ঘণ্টা পর ফ্রিজ থেকে বের করে তাতে ধনেগুঁড়া, আধা চা–চামচ মরিচগুঁড়া, ১/২ কাপ বেরেস্তা দিয়ে ভালোভাবে মাখিয়ে আবার ৬ ঘণ্টার জন্য ফ্রিজে রেখে দিন। এভাবে মোট ১২ ঘণ্টা ম্যারিনেট হবে। ম্যারিনেট করার সময় ও রান্নার আঁচের ওপর রান্নাটা নির্ভর করে। অল্প আঁচে ধীরে ধীরে রান্না হবে খাসি।

একটি প্যানে আগে ভেজিটেবল অয়েল ঢেলে তার ভেতরে ঘি দিন। এরপর একে একে তেজপাতা, লবঙ্গ, দারুচিনি, গোলমরিচ ও ছেঁচা এলাচি ছেড়ে দিন। এই মসলাগুলো দিয়ে একবার ভালো করে নাড়ুন। ৩০ সেকেন্ড অপেক্ষার পর দিন পেঁয়াজকুচি। পেঁয়াজ বাদামি হয়ে এলে চিনি দিন, তারপর আদাকুচি। আধা চা–চামচ মরিচগুঁড়া আর একটু ধনে দিন। মসলাগুলোর মধ্যে সামান্য লবণ দিন। এর ভেতর ছেড়ে দিন ম্যারিনেট করা মাংস। এবার কিছুটা লবণ দিন। ভালোভাবে নেড়ে এমনভাবে গরম পানি দিন, যাতে বেশির ভাগ মাংসই পানির নিচে থাকে। চুলার জ্বাল কমিয়ে ঢেকে রাখুন। ১ ঘণ্টা এভাবে থাকবে। এবার দেখুন ঝোলটা কেমন ঘন হয়ে এসেছে। এই পর্যায়ে লবণ চেখে নিন। এবার কাঁচা মরিচ ছেড়ে দিন কয়েকটা, তারপর দিন কিশমিশ। লেবু চিপে রসটুকু দিন। ঝোলটা আরও ঘন করতে কাজুবাদামের পেস্ট ঢেলে নেড়ে দিন। বাকি ১/২ কাপ বেরেস্তা ছড়িয়ে দিন ওপরে। চুলা বন্ধ করে ঢেকে রাখুন আরও ১০ মিনিট। ব্যস, খাসির রেজালা প্লেটে ওঠার জন্য প্রস্তুত!
