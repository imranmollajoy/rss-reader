তাদের সম্পর্কটা বন্ধুর মতো। বাবা দীপুকে কেমন করে সাহসী, দৃঢ়, স্বাধীন আর উদার মনের মানুষ হিসেবে গড়ে তুলছেন, তা-ও খেয়াল করার মতো। তাই বন্ধুদের সঙ্গে নানান কাণ্ডকীর্তি, অ্যাডভেঞ্চারের পাশাপাশি দীপু আর ওর বাবার সম্পর্কটা সত্যিই দারুণ এক ব্যাপার। ‘দীপু নাম্বার টু’ মুক্তি পায় ১৯৯৬ সালে।

**‘ফাইন্ডিং নিমো’  
**কমলা-সাদা রঙের ছোট্ট মাছ নিমো। নিমোকে সারাক্ষণ আগলে রাখে বাবা মারলিন। কিছুতেই তাকে চোখের আড়াল হতে দেয় না। কিন্তু বাবার এত বিধিনিষেধে নিমোর বিরক্তির শেষ নেই। সে পুরো পৃথিবী ঘুরে দেখতে চায়। এই ঘুরে দেখার ইচ্ছা থেকেই একদিন ঘটে যায় বিরাট দুর্ঘটনা। ছোট্ট নিমো ধরা পড়ে এক ডুবুরির হাতে! যে গভীর সমুদ্রকে সারা জীবন এত ভয় পেয়েছে মারলিন, ছেলেকে বাঁচাতে সেখানেই শুরু হয় তার এক দুর্দান্ত অভিযান। শেষ পর্যন্ত মারলিন ছোট্ট নিমোকে উদ্ধার করতে পেরেছিল কি না, তা জানতে দেখে ফেলুন ‘ফাইন্ডিং নিমো’ (২০০৩) নামের অসাধারণ অ্যানিমেশন সিনেমাটি।
