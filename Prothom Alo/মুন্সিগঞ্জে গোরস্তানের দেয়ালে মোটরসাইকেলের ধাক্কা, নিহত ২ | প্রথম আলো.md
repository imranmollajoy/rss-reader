পুলিশ ও স্থানীয় সূত্রে জানা যায়, গতকাল রাত দুইটার দিকে মোটরসাইকেলে করে যাচ্ছিলেন নাসির, মোকসেদ ও সোহাগ। মোটরসাইকেল চালাচ্ছিলেন নাসির, তাঁর পেছনে বসে ছিলেন মোকসেদ ও সোহাগ। তাঁরা বেশনাল গোরস্তান এলাকায় পৌঁছালে মোটরসাইকেলের নিয়ন্ত্রণ হারান নাসির। এতে গোরস্তানের দেয়ালের সঙ্গে মোটরসাইকেলের ধাক্কা লেগে তিনজনই মোটরসাইকেল থেকে ছিটকে পড়েন। এ সময় অপর এক মোটরসাইকেলের আরোহী রমি সরদার ঘটনাস্থলে এসে তিনজনকে রক্তাক্ত অবস্থায় পড়ে থাকতে দেখে পুলিশকে খবর দেন এবং তাঁদের হাসপাতালে নেওয়ার ব্যবস্থা করেন।

রমি সরদারের বরাত দিয়ে পুলিশ জানায়, দুর্ঘটনার পর ঘটনাস্থলেই মোকসেদ গাজী মারা যান। নাসির ও সোহাগকে আহত অবস্থায় উদ্ধার করে মুন্সিগঞ্জ জেনারেল হাসপাতালে নিয়ে যাওয়া হলে কর্তব্যরত চিকিৎসক নাসিরকে মৃত ঘোষণা করেন। সোহাগকে প্রাথমিক চিকিৎসা দিয়ে ঢাকা মেডিকেল কলেজ হাসপাতালে পাঠানো হয়েছে।
