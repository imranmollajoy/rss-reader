**এবারও ভরসা বালুর স্তূপ**

শিমুলতলা গ্রামের পাশেই রয়েছে পাহাড়ের মতো উঁচু বিশাল বালুর স্তূপ। এক ব্যবসায়ী বিক্রির জন্য এই বালু স্তূপ করে রেখেছেন। ২০২২ সালে প্রলয়ংকরী বন্যার সময় শিমুলতলা গ্রামের মানুষ এই স্তূপেই আশ্রয় নিয়ে প্রাণ বাঁচায়। এবারও একই ঘটনা ঘটল। গত সোমবার বন্যা দেখা দেওয়ার পর ওই স্তূপেই পলিথিন, বাঁশ, টিন দিয়ে ছাপরা বানিয়ে বাস করছে ১২টি পরিবার। গতকাল শুক্রবার অর্ধেক পরিবার গ্রামে চলে গেলেও বাকিরা সেখানেই ছিলেন।

গতকাল গিয়ে দেখা যায়, বালুর স্তূপের চারপাশে পানি আর পানি। স্তূপটি যেন বিচ্ছিন্ন এক দ্বীপের মতো ভেসে আছে। ছাপরায় বসে আছেন আশ্রয় নেওয়া অনেক মানুষ। পাশেই রয়েছে গরু, ছাগল, মুরগি। কয়েকজন ব্যক্তি স্তূপে দুটি নৌকা তৈরি করছিলেন। পাশেই দুজন নারী ধান শুকাচ্ছিলেন।

ধান শুকানোরত দুজন নারীর একজন আফিয়া বেগম (৫৪) জানান, তাঁর ৮ থেকে ৯ মণ ধান বন্যার পানিতে ভিজে যায়। কয়েক দিন টানা বৃষ্টিতে এসব ধান ভিজেছে। এখন রোদ ওঠার পর ধান শুকাতে দিয়েছেন।

বালুর স্তূপে আসার কাহিনি শোনান দিনমজুর আমির আলী (৪৫)। তিনি বলেন, ‘ঈদের দিন ঘর ছাড়ছি। বুকপানি আছিল। হাতরাইয়া (সাঁতরিয়ে) গরু-বাছুর লইয়া জান বাঁচাইয়া আইছি। সারা দিন বৃষ্টি আছিল, ভিজছি। সন্ধ্যাত কুনুরকমে পলিথিন, ত্রিপল দিয়া ছাপরা বানাইছি। ঘরে পানি থাকায় বালুর স্টেকে (স্তূপ) আমরা রই গেছি।’

শিমুলতলা ঘুরে এসে কথা হলো কোম্পানীগঞ্জ উপজেলা নির্বাহী কর্মকর্তা (ইউএনও) সুনজিত কুমার চন্দের সঙ্গে। তিনি প্রথম আলোকে বলেন, ‘প্রথম দফা বন্যার পর শিমুলতলা গ্রামে ত্রাণসহায়তা দেওয়া হয়েছিল। এই দ্বিতীয় দফা বন্যার পর তাঁদের দুরবস্থার কথা জেনেছি, আগামীকালই (রোববার) ওই গ্রামে ত্রাণসহায়তা পৌঁছে দেওয়া হবে। এ ছাড়া গ্রামটিতে মাটি ফেলে উঁচু করা ঘরগুলো পুনর্নির্মাণের বিষয়ে প্রধানমন্ত্রীর কার্যালয়ে একটা প্রস্তাবনা ইতিমধ্যে পাঠানো হয়েছে।’
