পাকিস্তান ক্রিকেটের এই অস্থিরতার সময়ে সাবেক ক্রিকেটারদের কেউ কেউ নির্বাচক ও কোচিং প্যানেলে কাজ করেছেন ও করে চলেছেন। তবে ওয়াসিম আকরামকে গত কয়েক বছরের মধ্যে পিসিবিতে কোনো গুরুত্বপূর্ণ দায়িত্বে দেখা যায়নি। আকরামের মতে, পিসিবিতে কাজ না করা তাঁর জন্য ভালোই হয়েছে, ‘শাহিনকে অন্তত এক বছরের জন্য দায়িত্ব দেওয়া যেতে পারে, এরপর পরিস্থিতি বুঝে তাকে বদলানো যেতে পারে। তারা (পিসিবি) আমাদের কাছ থেকে পরামর্শ নেয় না। ভালোই হয়েছে, আমি পাকিস্তান ক্রিকেট থেকে দূরে আছি। এটা আমার জন্য শাপেবরই হয়েছে। কারণ, সেখানে শুধু সমালোচনা আর রাজনীতি।’

বাবরকে অধিনায়কত্ব থেকে সরিয়ে শাহিনকে আবার নেতৃত্বে ফেরানো যায় বলেও মনে করেন আকরাম, ‘শাহিন আফ্রিদি আক্রমণাত্মক মানসিকতার খেলোয়াড়। ওর বয়স সবে ২৪ বছর, সামনে উজ্জ্বল ভবিষ্যৎ আছে। আবারও ওর হাতে অধিনায়কত্ব তুলে দেওয়া যায়, ওর শুধু নিজের খেলার দিকে মনোযোগ রাখা দরকার।’
