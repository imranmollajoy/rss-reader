কোনো খাবারই অতিরিক্ত পরিমাণে খাওয়া ঠিক নয়। এসব তো জানা কথাই; কিন্তু কীভাবে নিয়ন্ত্রণে রাখবেন খাবারের পরিমাণ? ক্যালরির হিসাবনিকাশ ঠিক রাখতে কী করতে হবে? সুস্থ থাকতে এসব প্রশ্নেরই উত্তর জানতে হবে। এ বিষয়ে পরামর্শ দিয়েছেন রাজধানীর স্কয়ার হাসপাতাল লিমিটেডের মেডিসিন বিভাগের সহযোগী অধ্যাপক **ডা. তাসনোভা মাহিন** এবং গভর্নমেন্ট কলেজ অব অ্যাপ্লায়েড হিউম্যান সায়েন্সের খাদ্য ও পুষ্টিবিজ্ঞান বিভাগের সহযোগী অধ্যাপক **শম্পা শারমিন খান**।

**কম তেলে সব রান্না**

তেল বা ঘি যতটা সম্ভব কম গ্রহণ করুন। অল্প তেলে রান্না সারুন। ডুবো তেলে ভাজা খাবার না খাওয়াই ভালো। রান্নায় ঘি না দিয়ে বরং রান্না নামানোর আগে সামান্য ঘি ছড়িয়ে দিতে পারেন। সুঘ্রাণ পাবেন। মাখন ব্যবহার করে কোনো পদ তৈরি করবেন না।

** **

**মাংস খাবেন বুঝেশুনে**

কোরবানির ঈদে মাংস তো খাবেনই। তবে রান্নার আগে মাংসের চর্বি ফেলে দিন। রান্নার পরেও চর্বি সরিয়ে দিতে পারেন কিচেন টাওয়েলের সাহায্যে। মগজ, মাথার মাংস, মাথার হাড়, গলা, পাঁজর, মজ্জা, পায়া ও ভুঁড়ি না খাওয়াই ভালো। হাড়ের ভেতরের তেলতেলে অংশ খাবেন না। নেহারি খাবেন না। রান্না মাংস জমে গেলেও মাংসের ঝোলের জমাট তেলতেলে অংশটা সরিয়ে ফেলুন যতটা সম্ভব। এরপর গরম করে খান।

** **

**মূল খাবারের আগে দীর্ঘ সময় খালি পেটে থাকবেন না**

নিমন্ত্রণে যান কিংবা নিজের বাড়িতেই খান, মূল খাবারের আগে লম্বা সময় খালি পেটে থাকবেন না। দীর্ঘ সময় খালি পেটে থাকার পর পোলাও-মাংস-বিরিয়ানির মতো মুখরোচক খাবার খুব বেশি পরিমাণে খেয়ে ফেলা থেকে নিজেকে বিরত রাখা মুশকিল। কোরবানির ব্যস্ততাতেও সামান্য বিরতি নিয়ে হালকা খাবার খেয়ে নিন। স্বাস্থ্যকর নাশতা বা পানীয় তৈরি করে রাখতে পারেন, ফলও খেতে পারেন।
