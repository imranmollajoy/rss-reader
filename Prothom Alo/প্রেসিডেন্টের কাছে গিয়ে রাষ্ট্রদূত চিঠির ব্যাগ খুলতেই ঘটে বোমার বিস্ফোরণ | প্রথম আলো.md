ওই সময় যুক্তরাষ্ট্রের জিমি কার্টার প্রশাসনের মনে ভয় ছিল, উত্তর ইয়েমেনের দখল সোভিয়েতপন্থীদের হাতে চলে যেতে পারে এবং সৌদির অবস্থান দুর্বল হয়ে পড়তে পারে। ফলে দ্রুত যুক্তরাষ্ট্রের পক্ষ থেকে সেখানে হস্তক্ষেপ করা হয়।

৭ মার্চ জাতীয় নিরাপত্তা উপদেষ্টা জেবিগনিউ ব্রজেজিনস্কি এবং তার সেক্রেটারি অব স্টেট সাইরাস ভ্যান্সের সঙ্গে বৈঠকের পর মার্কিন প্রেসিডেন্ট জিমি কার্টার মার্কিন নৌবাহিনীর রণতরী পারস্য উপসাগরে পাঠান। কার্টার একই সঙ্গে উত্তর ইয়েমেনকে ৩৯ কোটি মার্কিন ডলার মূল্যের অস্ত্র সহযোগিতার কথা জানান। এর মধ্যে ১২টি এফ-৫ ফাইটার জেট, ৫০টি সাঁজোয়া যান ও ৬৪টি এম-৪ ট্যাংক ছিল।

ওই সময় ধারণা করা হতো, উত্তর ইয়েমেনে রুশ ও কিউবার প্রভাব কমাতে লাইন টেনে দিচ্ছেন কার্টার। তিনি মনে করেন, অ্যাঙ্গোলা থেকে ইথিওপিয়া পর্যন্ত সোভিয়েত অগ্রগতি এখানেই বন্ধ করতে হবে।

তবে কার্টারের এই ভূরাজনৈতিক শক্তি প্রদর্শনের বিষয়টি কংগ্রেসের সবাইকে রোমাঞ্চিত করতে পারেনি। ১৯৭৯ সালের ১২ মার্চ হাউস ফরেন অ্যাফেয়ার্স কমিটির ইউরোপ ও মধ্যপ্রাচ্যবিষয়ক সাব-কমিটির নেতৃত্বে ছিলেন ইন্ডিয়ানার ডেমোক্র্যাট নেতা লি হ্যামিলটন। তিনি উত্তর ইয়েমেনে অস্ত্র পাঠানো নিয়ে প্রশ্ন তুলেছিলেন।  
সূত্র: নিউইয়র্ক টাইমস
