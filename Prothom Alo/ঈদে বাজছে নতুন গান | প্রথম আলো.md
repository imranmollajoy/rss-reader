**যাযাবরের মিউজিক্যাল ফিল্ম:** যাযাবর ব্যান্ডের মিউজিক্যাল ফিল্ম ‘যাযাবর’। গানের কথা ও সুর ব্যান্ডের ভোকাল ক্যাপ্টেনের। দুই মহল্লার মাফিয়া গ্যাংয়ের গল্পে সাজানো হয়েছে মিউজিক্যাল ফিল্মটি। মডেল হয়েছেন সুজন হাবিব, ইশারা, মুকুল জামিল ও এলিন। জি-সিরিজের ব্যানারে মুক্তি পাবে ‘যাযাবর’।

**আতিয়া-কুশলের নতুন গান:** ‘তোমাতেই পূর্ণ আমি’ শিরোনামের দ্বৈতকণ্ঠের গান নিয়ে আসছেন আতিয়া আনিসা ও কুশল মণ্ডল। রবিউল ইসলামের লেখা গানটির সুর ও সংগীত আয়োজন করেছেন সাজিদ সরকার। ভিডিওতে মডেল হয়েছেন পূর্ণিমা বৃষ্টি ও শিমুল। কেএম মিউজিক ইউটিউব চ্যানেলে প্রকাশ পাবে গানটি। একক এই গান ছাড়া ঈদ উপলক্ষে নির্মিত কয়েকটি নাটকের গানেও কণ্ঠ দিয়েছেন আতিয়া।  
এফ এস নাঈমের ‘মায়া’: অভিনেতা হিসেবে পরিচিতি পেলেও গানের জগতে পথচলা নতুন নয় এফ এস নাঈমের। ঈদ উপলক্ষে স্পটিফাইয়ে প্রকাশ পেয়েছে নাঈমের নতুন গান ‘মায়া’। গানটির কথা, সুর ও সংগীত আয়োজন করেছেন আবিদ আল ফয়সাল।

**কাজী শুভর নতুন গান:** ‘পাথর হয়ে গেছে মন’ ও ‘ক্ষত’ শিরোনামের একক গান প্রকাশ পাচ্ছে কাজী শুভর। ‘পাথর হয়ে গেছে মন’ গানটি লিখেছেন হানিফ খান। সুর করেছেন কাজী শুভ এবং সংগীত আয়োজন করেছেন আহমেদ সজীব। কাজী শুভর ইউটিউব চ্যানেল থেকে প্রকাশ পেয়েছে গানটি। ‘ক্ষত’ শিরোনামের গানটি লিখেছেন এবং সুর ও সংগীত আয়োজন করেছেন শামিম। মিউজিক ভিডিও পরিচালনা করেছেন গোলাম রাব্বানী কিশোর। এ ছাড়া ‘কুরবানি’ শিরোনামের আরেকটি গান প্রকাশ পাওয়ার কথা আছে কাজী শুভর। এতে আরও কণ্ঠ দিয়েছেন জাকিউল হাই দিপু, রাশেদুল ইসলাম, দীন ইসলাম, সিদ্দিকুর রহমান, প্রতীক ও খোরশেদ জালালী। কলের গান মাল্টিমিডিয়ার ব্যানারে প্রকাশ পাবে গানটি।
