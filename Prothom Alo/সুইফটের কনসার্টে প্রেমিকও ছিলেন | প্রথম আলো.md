ইরাস ট্যুরে লন্ডনে সুইফটের আটটি শো রয়েছে। শুক্রবার শো শুরুর পর শনি ও রোববারও একই স্টেডিয়ামে শো করেছেন তিনি। বাকি পাঁচটি শো আগস্টে রয়েছে।

শনিবার দ্বিতীয় শোতেও দর্শকের উপচে পড়া ভিড় ছিল। হলিউড তারকা টম ক্রুজ, বার্বি নির্মাতা গ্রেটা গারউইগ, অভিনেতা অ্যাস্টন কুচার, অভিনেত্রী মিলা কুনিসসহ অনেক তারকাকে দেখা গেছে। গানে গানে সবাইকে নাচিয়ে ছেড়েছেন সুইফট।

গতকাল রোববার তৃতীয় কনসার্টে মঞ্চে উঠেছিলেন তিনি। এর আগে এডিনবরা, লিভারপুল ও কার্ডিফে শো করেছেন তিনি।

গত বছরের ১৭ মার্চ যুক্তরাষ্ট্রের অ্যারিজোনা থেকে নিজের ষষ্ঠ কনসার্ট ট্যুর (ইরাস ট্যুর) শুরু করেন এই তারকা। এরই মধ্যে ইরাস ট্যুর একটার পর একটা রেকর্ড গড়ে ইতিহাসে জায়গা করে নিয়েছে। ট্যুরটি শেষ হবে ২০২৪ সালের ৮ ডিসেম্বর, কানাডার ভ্যাঙ্কুভারে। তার অনেক আগেই এটি কোনো নারী শিল্পীর সবচেয়ে বেশি আয় করা কনসার্ট ট্যুরে পরিণত হয়েছে।

১৯৮৯ সালের ১৩ ডিসেম্বর যুক্তরাষ্ট্রের পেনসিলভানিয়ায় জন্ম টেলর সুইফটের। কিশোরী বয়সে গিটার বাজিয়ে গান গাইতেন তিনি, বাবার চাকরিসূত্রে পরে পেনসিলভানিয়া থেকে চলে যান কান্ট্রি মিউজিকের রাজধানী বলে খ্যাত ন্যাশভিলে, শিল্পী হয়ে ওঠার পথ খুলে যায় সুইফটের সামনে। ২০০৬ সালে মুক্তি পায় তাঁর প্রথম অ্যালবাম টেলর সুইফট।

গত ১৯ এপ্রিল সুইফটের একাদশ অ্যালবাম দ্য টর্চার্ড পোয়েটস ডিপার্টমেন্ট প্রকাশিত হয়েছে।
