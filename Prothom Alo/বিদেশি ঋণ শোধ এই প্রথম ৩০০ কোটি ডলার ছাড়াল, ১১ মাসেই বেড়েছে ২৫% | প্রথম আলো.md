দেশের বৈদেশিক ঋণের হালনাগাদ পরিস্থিতি নিয়ে অর্থ মন্ত্রণালয়ের ইআরডির তৈরি সর্বশেষ প্রতিবেদনে এই চিত্র উঠে এসেছে। বিদেশি ঋণ পরিশোধ সম্পর্কে অর্থ মন্ত্রণালয় একটি প্রক্ষেপণ করছে। তাতে মন্ত্রণালয় মনে করছে, আগামী বছরগুলোতে ঋণ পরিশোধের চাপ আরও বাড়বে।

কয়েক বছর ধরেই বিদেশি ঋণ পরিশোধের চাপ বাড়ছে। বিদেশি ঋণ পরিশোধের এই চাপ শুরু হয়েছে এমন এক সময়ে, যখন দেশে লম্বা সময় ধরে বৈদেশিক মুদ্রার সংকট চলছে। বিশ্লেষকেরা মনে করেন, ডলার-সংকটের এই সময় বিদেশি ঋণ পরিশোধের জন্য অতিরিক্ত অর্থ ব্যয়ের কারণে বৈদেশিক মুদ্রার রিজার্ভ ও বাজেটে বাড়তি চাপ সৃষ্টি হচ্ছে।

এ বিষয়ে বেসরকারি গবেষণাপ্রতিষ্ঠান পলিসি রিসার্চ ইনস্টিটিউটের (পিআরআই) নির্বাহী পরিচালক আহসান এইচ মনসুর *প্রথম আলো*কে বলেন, বিদেশি ঋণ পরিশোধ পরিস্থিতি সামাল দিতে হলে সামষ্টিক অর্থনীতি স্থিতিশীল করতে হবে। বিশেষ করে মুদ্রা বিনিময় হার যেন বেড়ে না যায়, সে ব্যাপারে লক্ষ রাখতে হবে। আবার রপ্তানিও বাড়াতে হবে। চীন, রাশিয়ার সরবরাহকারী ঋণ নেওয়ার ক্ষেত্রে আরও যাচাই-বাছাই করতে হবে। সার্বিকভাবে বিদেশি মুদ্রার মজুত বাড়াতে হবে। গত দুই বছর যা চলেছে, এভাবে চললে অদূর ভবিষ্যতে বিদেশি ঋণ শোধ করার বিষয়টি সামাল দেওয়া কঠিন হবে।
