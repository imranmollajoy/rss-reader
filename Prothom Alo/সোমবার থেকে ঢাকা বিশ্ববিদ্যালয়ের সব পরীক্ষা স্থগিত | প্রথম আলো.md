জানতে চাইলে ঢাকা বিশ্ববিদ্যালয়ের উপাচার্য এ এস এম মাকসুদ কামাল প্রথম আলোকে বলেন, ‘হঠাৎ করে একটা সংশয় তৈরি হয়েছে, কেউ আসবে কেউ আসবে না। দায়িত্বশীল আচরণের অংশ হিসেবে আমরা এটা (পরীক্ষা স্থগিতের কথা) বললাম। সব পরীক্ষা স্থগিত, এমন নয়। কোথাও কোথাও পরীক্ষা হতেও পারে।’

এদিকে প্রত্যয় স্কিমের বিরুদ্ধে আন্দোলনে নেমেছেন ঢাকা বিশ্ববিদ্যালয়সহ সরকারি বিশ্ববিদ্যালয়গুলোর শিক্ষকেরা। সোমবার থেকে প্রত্যয় স্কিমের প্রজ্ঞাপন প্রত্যাহারের আগপর্যন্ত সর্বাত্মক কর্মবিরতি পালন করবেন তাঁরা। বাংলাদেশ বিশ্ববিদ্যালয় শিক্ষক সমিতি ফেডারেশনের উদ্যোগে এই কর্মসূচি পালিত হচ্ছে। এ সময় ক্লাস-পরীক্ষাসহ দাপ্তরিক সব কার্যক্রম বন্ধ রাখার ঘোষণা দিয়েছে ঢাকা বিশ্ববিদ্যালয় শিক্ষক সমিতিও। শিক্ষকদের পাশাপাশি ঢাকা বিশ্ববিদ্যালয় কর্মকর্তা-কর্মচারী ঐক্য পরিষদও সোমবার থেকে লাগাতার কর্মবিরতির ঘোষণা দিয়েছে।
