স্মারকলিপিতে আরও বলা হয়, বাংলাদেশের বাণিজ্যিক রাজধানী হিসেবে খ্যাত ১৬৮ দশমিক ১ বর্গকিলোমিটার আয়তনের চট্টগ্রামে ৫২ লাখ জনসংখ্যার বিপরীতে উন্মুক্ত স্থান আছে মাত্র শূন্য দশমিক ১৮ বর্গকিলোমিটার। সেই হাতে গোনা অল্প কয়েকটি উন্মুক্ত স্থানও বারবার নানা অপরিকল্পিত ও অপ–উন্নয়নে বিনষ্ট হচ্ছে। এই বাস্তবতায় সার্কিট হাউস চত্বরকে টেকসই উন্নয়ন রীতি অনুসরণ করে একটি উন্মুক্ত নাগরিক কেন্দ্র হিসেবে প্রতিষ্ঠিত করার অনুরোধ জানানো হচ্ছে।

স্মারকলিপিতে বলা হয়, নগরজীবনে সুস্থভাবে বেঁচে থাকার জন্য উপযুক্ত আলো, হাওয়াসমৃদ্ধ সবুজ মুক্তাঙ্গন—উদ্যান, খেলার মাঠ, পাহাড়, জলাশয় ইত্যাদি আবশ্যক। এ জন্য সার্কিট হাউস প্রাঙ্গণসহ চট্টগ্রাম নগরের বিভিন্ন স্থানে প্রাকৃতিকভাবে গড়ে ওঠা উন্মুক্ত পরিসরগুলো সংরক্ষণ করা জরুরি।

স্মারকলিপি প্রদানের সময় পরিকল্পিত চট্টগ্রাম ফোরামের সাধারণ সম্পাদক নগর পরিকল্পনাবিদ স্থপতি জেরিনা হোসেন, প্রকৌশলী সুভাষ বড়ুয়া, শিল্পী শাহরিয়ার খালেদ ও পরিবেশবিদ তাসলিমা মুনা উপস্থিত ছিলেন।
