জানতে চাইলে বিকেএমইএর নির্বাহী সভাপতি মোহাম্মদ হাতেম প্রথম আলোকে বলেন, ‘আমাদের তথ্যভান্ডারে একসময় ১৭ লাখ শ্রমিকের কথা উল্লেখ থাকলেও এখন বাস্তবে ১৩ লাখের বেশি শ্রমিক নেই। দীর্ঘদিন ধরে কারখানাগুলো ৬০ থেকে ৭০ শতাংশ সক্ষমতায় উৎপাদন চালাচ্ছে। তার মানে, উৎপাদন কমার সঙ্গে সঙ্গে শ্রমিকও কমেছে। প্রতি মাসে কিছু শ্রমিক চাকরি ছাড়েন। সেসব জায়গায় নতুন নিয়োগও বন্ধ।’ অপর এক প্রশ্নের জবাবে তিনি বলেন, রপ্তানিমুখী তৈরি পোশাক খাতে কত শ্রমিক কাজ করেন, তার প্রকৃত হিসাব জানতে উদ্যোগ দরকার।

খোঁজ নিয়ে জানা যায়, বিজিএমইএ ও বিকেএমইএর অনেক সদস্য প্রতিষ্ঠান একই সঙ্গে দুইটি বাণিজ্য সংগঠনের সদস্য। সেসব প্রতিষ্ঠানের শ্রমিকদের তথ্য-উপাত্ত উভয় বাণিজ্য সংগঠনের তথ্যভান্ডারে রয়েছে। দ্বৈত গণনার কারণে পোশাক খাতে প্রকৃত শ্রমিকসংখ্যা বের করা কঠিন। তা ছাড়া বিজিএমইএ ও বিকেএমইএর সদস্য নয়, এমন প্রতিষ্ঠানও তৈরি পোশাক রপ্তানি করছে।

জানতে চাইলে বিজিএমইএর সভাপতি এস এম মান্নান প্রথম আলোকে বলেন, রপ্তানিমুখী তৈরি পোশাক খাতে শ্রমিকসংখ্যা ৪০ লাখের বেশি হওয়ার সুযোগ নেই। তথ্যভান্ডার ও ইনস্যুরেন্সের তথ্য অনুযায়ী বিজিএমইএর সদস্য কারখানাগুলোয় ৩২ লাখ শ্রমিক আছেন। অপর এক প্রশ্নের জবাবে তিনি বলেন, ‘কারখানা বাড়লেও শ্রমিকের সংখ্যা খুব বেশি বাড়ছে না। আগে একটি সেলাই মেশিনে দুজন শ্রমিক কাজ করতেন। তবে অটোমেশনের কারণে বর্তমানে একটি মেশিনে একজন কাজ করেন। যদিও আমাদের রপ্তানি বেড়েছে।’
