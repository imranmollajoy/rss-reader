বরগুনার আমতলী উপজেলার হলদিয়াহাট সেতু ভেঙে একটি মাইক্রোবাস নদীতে পড়ার ঘটনায় নিহতের সংখ্যা বেড়ে হয়েছে ৯। আজ শনিবার বেলা দেড়টার দিকে এ দুর্ঘটনা ঘটে। আমতলী থানার ভারপ্রাপ্ত কর্মকর্তা (ওসি) কাজী সাখাওয়াত হোসেন প্রথম আলোকে দুর্ঘটনায় নিহত ৯ জনের লাশ উদ্ধার করার বিষয়টি নিশ্চিত করেছেন।

নিহত ব্যক্তিরা হলেন রুবিয়া আক্তার (৪৫), রাইতি (২২), ফাতেমা বেগম (৫৫), জাকিয়া বেগম (৩৫), রুকাইয়াত ইসলাম (৪), তাহিয়া মেহজাবিন আজাদ (৭), তাসফিয়া (১৪), ঋধি (৪) ও শাহনাজ আক্তার (৩৫)। তাঁদের মধ্যে রুকাইয়াত ইসলাম ও জাকিয়া বেগমের বাড়ি আমতলী উপজেলার দক্ষিণ তক্তাবুনিয়া গ্রামে। আর অপর সাতজনের বাড়ি মাদারীপুর জেলার শিবচর উপজেলার কোকরার চর গ্রামে। নিহত ব্যক্তিদের মধ্যে একই পরিবারের তিনজন হলেন কনের মামাবাড়ির স্বজন মাদারীপুরের বাসিন্দা আবুল কালাম আজাদের স্ত্রী শাহনাজ আক্তার ও তাঁর দুই মেয়ে তাসফিয়া ও তাহিয়া মেহজাবিন।
