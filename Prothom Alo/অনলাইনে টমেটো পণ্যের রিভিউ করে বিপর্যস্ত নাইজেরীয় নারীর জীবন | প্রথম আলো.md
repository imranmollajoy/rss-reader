কিন্তু আফ্রিকার এই দেশের অধিকার গোষ্ঠীগুলোর অভিযোগ, আইনটি সাংবাদিক, অধিকারকর্মী, সরকারবিরোধী, এমনকি সাধারণ মানুষের বাক্‌স্বাধীনতা হরণ করতে ব্যবহার করা হচ্ছে।

২০১৫ সালে সাইবার ক্রাইম আইনটি পাস করা হয় জানিয়ে নাইজেরিয়ার অধিকারকর্মী ও ওকিলোর আইনজীবী ইনিবেহে ইফিয়ং বলেন, অস্পষ্ট ভাষা ও বিস্তৃত আওতার কারণে আইনটি কর্তৃপক্ষ ও ক্ষমতাবান ব্যক্তিদের অস্ত্রে পরিণত হয়। কোনো সাংবাদিক বা সরকারবিরোধী ব্যক্তি ক্ষমতাবানদের নিয়ে সত্য প্রকাশ করলে আইনটি তাঁদের বিরুদ্ধে অস্ত্র হিসেবে ব্যবহার করা হয়।

ইকোনমিক কমিউনিটি অব ওয়েস্ট আফ্রিকান স্টেটসের (ইকোওয়াস) আদালত ২০২২ সালে আইনটি সংশোধন করতে নাইজেরিয়াকে একটি রুলিং দেন। এতে বলা হয়, আইনটি আফ্রিকান চার্টার অন হিউম্যান অ্যান্ড পিপলস রাইটসের সঙ্গে সংগতিপূর্ণ নয়।

এই রুলিংয়ের আলোকে গত ফেব্রুয়ারিতে আইনটি সংশোধন করেন নাইজেরিয়ার প্রেসিডেন্ট। এতে ২৪ নম্বর ধারার সংশোধন ছিল বেশ গুরুত্বপূর্ণ। এ ধারার মাধ্যমে সাইবারস্টকিংয়ের অভিযোগে সরকারবিরোধীদের টার্গেট করা হতো।

অধিকারকর্মী ইনিবেহে ইফিয়ং মনে করেন, নাইজেরীয় পুলিশ সাইবার আইনের সংশোধনী মেনে চলছে না।

হিউম্যান রাইটস ওয়াচের নাইজেরিয়া গবেষক অ্যানিটি ইওয়াং বলেন, আইনটি সংশোধন করার পরও সংশ্লিষ্ট কর্তৃপক্ষ আইনটিকে নিজেদের ইচ্ছেমতো ব্যবহারের সুযোগ রয়ে গেছে। কারণ, সংশোধনীর ভাষাও অস্পষ্ট। কর্তৃপক্ষ এই অস্পষ্টতার সুযোগ নিচ্ছে।
