বেশির ভাগ বাসাবাড়িতেই আজকাল বসার ঘর ও খাবার ঘর একসঙ্গে থাকে। তাই বসার ঘরের জায়গা খুব একটা বড় হয় না। আবার বসার ঘর আলাদা হলেও এত ছোট হয় যে মনের মতো করে সাজানো যায় না। সোফা রাখলেই মনে হয়, ঘরে আর জায়গা নেই। এই সমস্যার সমাধান দিতে পারে ডিভান। এই আসবাব আপনি ঘরের যেকোনো স্থানেই রাখতে পারবেন। দেখবেন আপনার বসার ঘরের রূপটাই পুরো বদলে যাবে।

যদি ঘরের আকার হিসেবে বড় সোফা বাছাই করেন, খেয়াল রাখুন যেন ঘরের চারদিকে ঘোরাঘুরি করতে কোনো অসুবিধা না হয়। অনেকে বসার ঘরেই টিভি দেখার ব্যবস্থা করে থাকেন। সে ক্ষেত্রে সোফার অবস্থান টেলিভিশনের মুখোমুখি হওয়া ভালো। সুতরাং সোফা বসানোর সময় বিপরীত দেয়ালে টিভি ক্যাবিনেটের জন্য জায়গা আছে কি না, নিশ্চিত হয়ে নিন।

এ ছাড়া বিন ব্যাগ, বড় আকারের বালিশের মতো রঙিন গদি ইত্যাদির ব্যবহারে বদলে যেতে পারে বসার ঘরের রূপ। এমনকি ভারী আসবাব একেবারে সরিয়ে মেঝেতেই বাহারি কার্পেট বা শতরঞ্জি, জাজিম ও হরেক রকমের কুশন বিছিয়ে বানিয়ে ফেলতে পারেন বসার জায়গা।
