রবিউল করিম জীবিত থাকা অবস্থায় তাঁর নিজের ও বন্ধুবান্ধবের সহায়তায় বিদ্যালয়টির এসব কার্যকম চলত। রবিউলের মৃত্যুর পর আর্থিক সংকটে বিদ্যালয়টির কার্যক্রম চালানো কষ্টকর হয়ে পড়েছে।

এ ব্যাপারে বিদ্যালয়টির পরিচালক (প্রশাসন) সাংবাদিক নূর সিদ্দিকী বলেন, অর্থের অভাবে নানা সংকটের মধ্য দিয়ে যাচ্ছে বিদ্যালয়টি। ফিজিওথেরাপি ও স্পিচ থেরাপির জন্য আলাদা দুটি কক্ষ প্রয়োজন। ফিজিওথেরাপির জন্য বিশেষ ধরনের বিছানাও (শয্যা) দরকার। স্পিচ থেরাপির জন্য প্রয়োজনীয় কিছু সামগ্রীও জরুরি। এ ছাড়া বিশেষ চাহিদাসম্পন্ন শিশু-কিশোরদের চিকিৎসা বা থেরাপির জন্য বিশেষ ধরনের খেলনা লাগে। অর্থসংকটে এসব কেনা সম্ভব হচ্ছে না। অর্থাভাবে শিশুদের দুপুরের খাওয়ার ব্যবস্থা করাও কষ্টকর হয়ে পড়েছে।

অর্থাভাবে শিক্ষকদের বেতন দেওয়া যাচ্ছে না জানিয়ে বিদ্যালয়ের প্রধান শিক্ষক জাহাঙ্গীর আলম বলেন, বিদ্যালয়টিতে চারজন শিক্ষক ও চারজন কর্মচারী রয়েছেন। আর্থিক সংকটে শিক্ষকদের বেতন দেওয়া যাচ্ছে না। বিদ্যালয়ের সীমানাপ্রাচীর নেই। শিক্ষার্থীদের আনা–নেওয়ার জন্য দুটির জায়গায় চারটি ইজিবাইক প্রয়োজন। কিন্তু অর্থাভাবে তা কেনা যাচ্ছে না। সমাজের পিছিয়ে পড়া বিশেষ চাহিদাসম্পন্ন এসব শিশুদের পাশে দাঁড়াতে সমাজের বিত্তবান ব্যক্তিদের সহায়তার আহ্বান জানান তিনি।

বিদ্যালয়টির পরিচালনা কমিটির সদস্যসচিব রবিউল করিমের ছোট ভাই প্রথম আলোর সাভারের নিজস্ব প্রতিবেদক শামসুজ্জামান। তিনি বলেন, ‘রবিউল ভাইয়ের মৃত্যুর পর ব্লুমস ব্যক্তিগত প্রতিষ্ঠান থেকে সর্বজনীন প্রতিষ্ঠানে পরিণত হয়েছে। দরিদ্র ও অসহায় বিশেষ চাহিদাসম্পন্ন শিশুদের কল্যাণে এ প্রতিষ্ঠানকে টিকিয়ে রাখতে সবার সহযোগিতা প্রয়োজন। কিছু মানবিক মানুষের আর্থিক সহযোগিতার মধ্য দিয়ে বর্তমানে কোনোরকমে প্রতিষ্ঠানটির কার্যক্রম চালিয়ে নেওয়া হচ্ছে। আমরা এই শিশুদের জন্য আরও ভালো কিছু করতে চাই। এ জন্য আরও মানবিক মানুষেরা আমাদের পাশে দাঁড়াবেন, আশা করি।’
