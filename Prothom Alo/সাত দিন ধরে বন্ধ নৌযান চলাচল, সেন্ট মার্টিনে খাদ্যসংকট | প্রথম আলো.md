দ্বীপের পূর্ব দিকে জেটিঘাটে কয়েক শ দোকান-হোটেল রেস্তোরাঁ নিয়ে সেন্ট মার্টিনের প্রধান বাজার। গতকাল মঙ্গলবার খোঁজ নিয়ে জানা গেল, অধিকাংশ দোকানপাটে নিত্যপ্রয়োজনীয় পণ্যসামগ্রী মজুত নেই। কয়েকটি দোকানে কিছু তরকারি, চাল-আটা-ময়দা, ভোজ্যতেল, জ্বালানি থাকলেও তা বেচাবিক্রি হচ্ছে অতিরিক্ত দামে। বাজারের উত্তর পাশে একটি দোকানে গতকাল একটি ডিম বিক্রি হয়েছে ২০ টাকায়। ১ কেজি আলু ৯০ টাকায়।

দোকানের মালিক মো. হোসেন বলেন, ছয়-সাত দিন ধরে নৌযান চলাচল বন্ধ, টেকনাফ থেকে খাদ্যসামগ্রী ও নিত্যপ্রয়োজনীয় পণ্য আনা যাচ্ছে না। আসন্ন কোরবানির ঈদ উপলক্ষে তিনি ১০ দিন আগে ৩ লাখ টাকার সয়াবিন তেল, পেঁয়াজ, রসুন, আদা, ডিম ও চাল নিয়ে এসে গুদামে মজুত করেছিলেন। মানুষের কষ্ট হচ্ছে দেখে মজুত মালামাল বিক্রি করছেন। কিন্তু গুলিবর্ষণ বন্ধ না হলে দ্বীপের মানুষ না খেয়ে মরবেন।
