জানতে চাইলে বিএসএম গ্রুপের চেয়ারম্যান আবুল বশর চৌধুরী বলেন, চালের দাম যদি আটার চেয়ে বেশি হয়, তাহলে গরিব মানুষ আটার রুটি খাওয়া বাড়িয়ে দেয়। দীর্ঘদিন পর চালের চেয়ে আটার দাম কম হওয়ায় গরিব মানুষের রুটি খাওয়ার প্রবণতা বেড়েছে। এ জন্যই গমের আমদানি বেড়েছে।

আবুল বশর চৌধুরী আরও বলেন, বর্তমানে বিশ্ববাজারে চালের তুলনায় গমের দাম অর্ধেকের কম। তাই চাল আমদানি কমিয়ে গম আমদানি বাড়ালে ডলার সাশ্রয় হবে।

ট্রেডিং করপোরেশন অব বাংলাদেশের (টিসিবি) তথ্য অনুযায়ী, এক বছর আগে মোটা চালের চেয়ে আটার দাম ৮ শতাংশ বেশি ছিল। এখন কিন্তু চালের চেয়ে তা ২০ শতাংশ কম। বাজারে প্রতিকেজি খোলা আটা ৪০ থেকে ৪৫ টাকায় বিক্রি হচ্ছে। অন্যদিকে সবচেয়ে কম দামি তথা মোটা চাল বিক্রি হচ্ছে ৫০ থেকে ৫৪ টাকা কেজি দরে।

দেশে চাহিদার মাত্র ১৫ শতাংশ গম উৎপাদিত হয়। বাকি চাহিদা আমদানি করে মেটাতে হয়। গম আমদানি বাড়লে ভোক্তাদের জীবন ও অর্থনীতিতে নানা প্রভাব পড়ে। প্রথমত, ভাতের চেয়ে পুষ্টিকর হওয়ায় গম তথা আটা বাড়তি পুষ্টির জোগান দেয়। দ্বিতীয়ত, দেশে আটা দিয়ে নানা ধরনের খাদ্যপণ্য তৈরির বিশাল শিল্প গড়ে উঠেছে। তাতে অর্থনৈতিক কর্মকাণ্ড বাড়ছে। তৃতীয়ত, গমের তৈরি খাদ্যপণ্যের রপ্তানিও বাড়বে। এসব কারণে গম আমদানি বাড়লে সেটাকে ইতিবাচক হিসেবে দেখা হয়।
