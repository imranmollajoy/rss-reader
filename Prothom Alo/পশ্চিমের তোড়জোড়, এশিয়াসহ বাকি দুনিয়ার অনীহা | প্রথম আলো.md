রাশিয়ার সঙ্গে যুদ্ধ নিয়ে এশিয়া, আফ্রিকা, দক্ষিণ আমেরিকার দেশগুলোকে পক্ষে টানার জন্য আমেরিকা নানাভাবে চেষ্টা করে যাচ্ছে। প্রথম দিকে হুমকি দিয়ে, গালমন্দ করে কাজ না হওয়ায় এখন কূটনৈতিক দেনদরবারের পথ নেওয়া হচ্ছে। কিন্তু ইউক্রেন নিয়ে ইউরোপে,আমেরিকায় যে আবেগ আর তৎপরতা,  জাপানের মতো হাতে গোনা দু-চারটি দেশ ছাড়া ইউরোপের বাইরে অন্য কোথাও তা দেখা যায়নি। রাশিয়া–ইউক্রেন যুদ্ধ নিয়ে এসব অঞ্চলে যেটুকু উদ্বেগ, তার পেছনে কাজ করেছে জ্বালানি ও খাদ্যনিরাপত্তা নিয়ে অনিশ্চয়তা। তা–ও এসব দেশের সিংহভাগই মনে করে যুদ্ধ না যতটা, তার চেয়ে পশ্চিমা নিষেধাজ্ঞা এর জন্য বেশি দায়ী।   

সে কারণে সুইজারল্যান্ডের বৈঠকে বৈশ্বিক দক্ষিণের অংশগ্রহণের দিকে বিশেষ তৎপরতা ছিল ইউক্রেনসহ আমেরিকা ও ইউরোপের। গত কয়েক মাসে চীন, ভারত, ব্রাজিল, দক্ষিণ আফ্রিকা, তুরস্ক, সৌদি আরবের অংশগ্রহণ নিশ্চিত করার  চেষ্টা হয়েছে। সুইজারল্যান্ডের পররাষ্ট্রমন্ত্রী নিজে কয়েকটি দেশে গেছেন। এসব দেশকে ভরসা দেওয়া হয়েছে, রাশিয়াকে পরের দফার বৈঠকে অবশ্যই সম্পৃক্ত করার চেষ্টা করা হবে। বৈঠকটি যেন শুধু দোষারোপের মধ্যে সীমাবদ্ধ না হয়ে পড়ে, সেদিকে নজর দেওয়া হয়েছে। বলা হচ্ছে, এই বৈঠকে ইউক্রেনের পারমাণবিক নিরাপত্তা, খাদ্য রপ্তানির নিরাপত্তা এবং বন্দী বিনিময় গুরুত্ব পাবে।  

এক সংবাদ সম্মেলনে সুইজারল্যান্ডের সরকার জানিয়েছে, আমন্ত্রিত ১৬০টি দেশ ও আন্তর্জাতিক সংস্থার মধ্যে ৯০টি তাদের অংশগ্রহণ নিশ্চিত করেছে। জানা গেছে, যে দেশগুলো যাচ্ছে, তার অর্ধেকই ইউরোপের, যারা এমনিতেই ইউক্রেনের ঘনিষ্ঠ মিত্র। যেসব রাষ্ট্র ও সরকারপ্রধানেরা যাচ্ছেন, তাঁর সিংহভাগই ইউরোপের।
