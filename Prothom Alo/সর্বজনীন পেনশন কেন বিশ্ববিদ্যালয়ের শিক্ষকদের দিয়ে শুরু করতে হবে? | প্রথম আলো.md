শিক্ষা খাত কতটা ভিন্নভাবে দেখা হয়, তার বড় প্রমাণ পাই ক্যাডার সার্ভিস/সরাসরি সরকারি প্রতিষ্ঠানগুলো বাইরে রেখে প্রথমেই পাবলিক বিশ্ববিদ্যালয়সহ অন্য স্বায়ত্তশাসিত প্রতিষ্ঠানগুলোকে সর্বজনীন বেতন স্কেলের আওতায় আনার মধ্য দিয়ে। আসলে আমাদের দেশে পদে পদে চোখে আঙুল দিয়ে শিক্ষা খাতকে বৈষম্যমূলকভাবে হেয় করা হয়।

বাংলাদেশের উন্নয়নের বড় বাধা হলো পেশাগত বৈষম্য। যেভাবে ছোট–বড় তালিকা করে এ দেশে প্রশাসন চলে, পৃথিবীর অন্য কোনো দেশে এমনটি নেই। আমাদের দেশে প্রকৌশলী, চিকিৎসক বা শিক্ষকদের ঊর্ধ্বতন কর্তৃপক্ষ হলেন প্রশাসন ক্যাডার থেকে আসা নন–স্পেশালাইজডরা; অথচ এসব স্পেশালাইজড খাতগুলো স্বাধীনভাবে চলতে দেওয়া উচিত ছিল। তাদের জন্য আলাদা বেতনকাঠামো করা যেতে পারত। বুয়েট, মেডিকেল বা বিশ্ববিদ্যালয়ের শিক্ষকেরা নিশ্চয়ই আলাদাভাবে সম্মানিত হওয়ার অধিকার রাখেন; অথচ আমাদের দেশে এ পেশায় এসে পদে পদে অপমানিত হতে হয়। সবচেয়ে ভালো ছাত্র সরকারি চিকিৎসক হয়ে ঠিকমতো প্রমোশন পান না। সরকারি কলেজের শিক্ষকদেরও একই অবস্থা, কিন্তু জেনারেল ক্যাডারের লোকজন শুধু প্রমোশন নয়, বাড়ি–গাড়িসহ সোনার হরিণ পেয়ে যাচ্ছেন। সমাজের চোখে তাঁদের তুলে দেওয়া হচ্ছে ওপরের দিকে। যার কারণে এখন যা হচ্ছে, তা সত্যিই ভয়ংকর একটি দেশের জন্য। বুয়েট–মেডিকেল থেকে পাস করে পুলিশ প্রশাসনের জন্য লড়ছেন। বিশ্ববিদ্যালয়ের সেরা ছাত্র বিশ্ববিদ্যালয়ের শিক্ষক হতে চাইছেন না। সবাই ছুটছেন বিসিএস নামক সোনার হরিণের দিকে।
