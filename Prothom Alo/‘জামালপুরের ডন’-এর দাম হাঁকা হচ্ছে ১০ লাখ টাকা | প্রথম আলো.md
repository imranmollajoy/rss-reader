শারীরিক গড়ন, খাদ্যাভ্যাস ও চালচলনের কারণে ষাঁড়টির নাম দেওয়া হয়েছে ‘জামালপুরের ডন’। কোরবানির ঈদ সামনে রেখে ষাঁড়ের মালিক ক্রেতাদের কাছে এটির দাম হাঁকছেন ১০ লাখ টাকা। এটি দেখতে বিভিন্ন এলাকা থেকে প্রায়ই লোকজন আসছেন।

জামালপুরের ডনের মালিকের নাম মোশারফ হোসেন। তিনি পৌর শহরের রশিদপুর এলাকার বাসিন্দা। মোশারফ একজন ব্যবসায়ী ও খামারি। তাঁর দাবি, বর্তমানে এটিই জেলার সবচেয়ে বড় গরু। জামালপুর জেলা প্রাণিসম্পদ মেলায় পশু প্রদর্শনীতে এই ডন ২০২৩ ও ২০২৪ সালে বড় গরুর স্বীকৃতি পায়। পুরস্কার হিসেবে প্রথম বছর ৫ হাজার ও চলতি বছর ১০ হাজার টাকা পান তিনি।
