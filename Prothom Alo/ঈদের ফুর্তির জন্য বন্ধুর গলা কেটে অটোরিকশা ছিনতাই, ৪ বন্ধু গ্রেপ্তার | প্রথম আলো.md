আজ শনিবার দুপুরে ঢাকার পুলিশ সুপার মো. আসাদুজ্জামান নিজ কার্যালয়ে সংবাদ সম্মেলন করে এসব তথ্য জানান। তিনি বলেন, গত বুধবার রাত ১১টার দিকে জাতীয় জরুরি সেবা নম্বর ৯৯৯-এর মাধ্যমে পুলিশ জানতে পারে, দক্ষিণ কেরানীগঞ্জের স্বপ্নধারা মডেল টাউন এলাকায় শাওন নামের এক অটোরিকশাচালক গুরুতর জখম অবস্থায় পড়ে আছেন। পুলিশ দ্রুত ঘটনাস্থলে গিয়ে তাঁকে উদ্ধার করে স্যার সলিমুল্লাহ মেডিকেল কলেজ মিটফোর্ড হাসপাতালে নিয়ে যায়। পরে এ ঘটনায় শাওনের বাবা বাদী হয়ে অজ্ঞাতনামা ব্যক্তিদের বিরুদ্ধে দক্ষিণ কেরানীগঞ্জ থানায় একটি মামলা করেন।

পুলিশ সুপার মো. আসাদুজ্জামান বলেন, মামলার পর পুলিশ তথ্যপ্রযুক্তির সহায়তায় ও ঘটনাস্থলের আশপাশের এলাকার সিসিটিভি ক্যামেরার ফুটেজ বিশ্লেষণ করে ঘটনায় জড়িত ব্যক্তিদের শনাক্ত করে। এরপর কিশোর গ্যাং হ্যাঁচকা গ্রুপের শাকিল, সজীব, আলমগীর ও আনন্দকে গ্রেপ্তার করা হয়। গ্রেপ্তার আনন্দ গলা কাটার কাজে ব্যবহৃত চাকু সরবরাহ করেছিলেন। তাঁদের দেওয়া তথ্যের ভিত্তিতে চাকু ও অটোরিকশাটি জব্দ করা হয়।
