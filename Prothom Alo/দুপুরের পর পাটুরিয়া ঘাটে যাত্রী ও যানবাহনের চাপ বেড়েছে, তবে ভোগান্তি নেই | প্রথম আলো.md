সরেজমিনে আজ সকাল থেকে বিকেল পর্যন্ত পাটুরিয়া লঞ্চ ও ফেরিঘাটে দেখা গেছে, ঢাকা ও গাজীপুরসহ আশপাশের এলাকা থেকে লোকাল বাসে করে ঈদে ঘরমুখী যাত্রীরা পাটুরিয়া ঘাটের অদূরে পুরাতন ট্রাক টার্মিনালে আসছেন। এরপর প্রায় আধা কিলোমিটার হেঁটে মালামাল নিয়ে যাত্রীরা পাটুরিয়া লঞ্চঘাটে যাচ্ছেন। পরে টিকিট সংগ্রহ করে লঞ্চে গিয়ে উঠছেন যাত্রীরা। আবার যাত্রীদের কেউ কেউ ইজিবাইক, রিকশায় করে ফেরিঘাটে যাচ্ছেন। এরপর ফেরিতে পাটুরিয়া-দৌলতদিয়া নৌপথ পারাপার হয়ে নিজ নিজ গন্তব্যের দিকে যাচ্ছেন। তবে ফেরির থেকে লঞ্চে যাত্রীদের চাপ বেশি দেখা গেছে। লঞ্চে অতিরিক্ত যাত্রী বহন রোধে নৌ পুলিশ, বিআইডব্লিউটিএ ও ফায়ার সার্ভিসের সদস্যদের দায়িত্ব পালন করতে দেখা যায়।
