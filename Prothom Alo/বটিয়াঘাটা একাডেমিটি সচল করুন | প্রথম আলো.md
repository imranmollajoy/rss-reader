ফুটবল একাডেমিটির বেশির ভাগ খেলোয়াড় এসেছে দরিদ্র পরিবার থেকে। ফলে দীর্ঘদিন খেলার বাইরে থাকায় তারা মনোবল হারিয়ে ফেলছে। ইতিমধ্যে দুই মেয়ের বিয়েও হয়ে গেছে, যার মধ্যে আছে হামলার শিকার ফুটবলারও। মূলত সাংগঠনিক দুর্বলতা ও আর্থিক সংকটে একাডেমির কার্যক্রম গতি হারিয়েছে। সংকটের মধ্যে আছে একাডেমিটি কোচ ধরে রাখতে পারছে না। এমনও অভিযোগ উঠেছে, মেয়েরা যাতে খেলতে না পারে, সে জন্য কোচকে তাড়িয়ে দেওয়া হয়েছে। বর্তমান একাডেমি পরিচালনায় যাঁরা আছেন, তাঁদের বিরুদ্ধে কর্তৃত্ববাদী আচরণের অভিযোগ উঠেছে। বেশ কয়েকজন মেয়েকে তাঁরা একাডেমি থেকে বের করে দিয়েছেন।

২০১৩ সাল থেকে তেঁতুলতলা সরকারি প্রাথমিক বিদ্যালয়ের শিক্ষার্থীরা বঙ্গমাতা শেখ ফজিলাতুন্নেছা মুজিব গোল্ডকাপে বারবার জেলা চ্যাম্পিয়ন হয়ে বিভাগীয় পর্যায়েও খুব ভালো করছিল। মেয়েদের ফুটবল নিয়ে ভালো কিছু করার তাগিদে পরবর্তী সময়ে বিদ্যালয় মাঠে ফুটবল একাডেমিটির কার্যক্রম শুরু হয়। শুরুর দিকে স্কুল-কলেজে পড়া ৩০-৪০ জন মেয়ে একাডেমিতে নিয়মিত ফুটবল অনুশীলন করত। তখন বটিয়াঘাটা উপজেলা পরিষদের চেয়ারম্যানসহ স্থানীয় আরও অনেকে আর্থিক সহায়তা দিতেন। আগের মতো সেই সহায়তা না পাওয়া একাডেমিটিতে স্থবিরতা নেমে আসার বড় কারণ হিসেবে দেখা হচ্ছে।
