সাবরাং ইউনিয়ন পরিষদের (ইউপি) চেয়ারম্যান নুর হোসেন প্রথম আলোকে বলেন, শুক্রবার ভোর থেকে শনিবার বেলা একটা পর্যন্ত বিস্ফোরণের কোনো শব্দ পাওয়া যায়নি। তবে গতকাল রাতে হঠাৎ বিকট শব্দে বাড়িঘর কেঁপে। প্রথমে সবাই মনে করেছিলেন ভূমিকম্প হচ্ছে। যেভাবে বাড়িঘর কেঁপেছে, যেকোনো সময় ধসে পড়তে পারে। তিনি বলেন, গত রাতের বিস্ফোরণে তিনি নিজেও ভয় পেয়েছেন। বিস্ফোরণের শব্দে সাবরাংসহ পুরো টেকনাফ কেঁপে ওঠে। এতে এলাকাবাসী আতঙ্কিত হয়ে পড়েন।

টেকনাফ পৌরসভার প্যানেল মেয়র মুজিবুর রহমান বলেন, রাতে ওপারের বিস্ফোরণে এপারের নাইট্যংপাড়া, চৌধুরীপাড়া, জালিয়াপাড়া, কায়ুকখালীয়পাড়া, পল্লানপাড়া, কুলালপাড়া, খানকার ডেইলসহ কয়েকটি গ্রাম কেঁপে ওঠে। সেন্ট মার্টিন ইউপির চেয়ারম্যান মুজিবুর রহমান বলেন, দ্বীপে বসবাসকারীদের মধ্যে এখনো আতঙ্ক কাটেনি। টেকনাফ-সেন্ট মার্টিন নৌপথে মানুষ যাতায়াত করতে পারছেন না। নৌপথটি বন্ধ থাকায় দ্বীপের সাড়ে ১০ হাজার মানুষ চিন্তিত। কারণ, বর্তমানে ঝুঁকি নিয়ে সাগরপথে চলাচল করতে হচ্ছে।
