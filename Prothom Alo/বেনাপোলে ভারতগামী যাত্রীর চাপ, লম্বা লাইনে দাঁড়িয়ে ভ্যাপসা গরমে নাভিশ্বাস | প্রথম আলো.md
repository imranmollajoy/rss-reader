এ বিষয়ে বেনাপোল ইমিগ্রেশনের ওসি আজহারুল ইসলাম বলেন, ‘বেনাপোলের এপারে রোগীদের জন্য আলাদা লাইন রয়েছে। ওপারের পেট্রাপোলের বিষয়ে বলতে পারব না। তবে পেট্রাপোলে লম্বা লাইনে দাঁড়িয়ে মানুষ ভোগান্তির শিকার হচ্ছে, এটা সত্য। এ বিষয়ে বেনাপোল-পেট্রাপোল সমন্বয় সভা ও কর্মশালায় যাত্রীদের এসব ভোগান্তির চিত্র তুলে ধরা হচ্ছে।’

বেনাপোল চেকপোস্টে ইমিগ্রেশনে আজ দুপুরে খোঁজ নিয়ে জানা গেছে, ইমিগ্রেশন প্রক্রিয়া সম্পন্ন করতে অপেক্ষা করছেন কয়েক হাজার পাসপোর্টধারী। যাত্রীদের লাইন ডেস্ক থেকে বারান্দা পেরিয়ে পৌঁছেছে ইমিগ্রেশন ভবনের বাইরের প্রধান সড়কে। প্রচণ্ড গরম আর রোদের মধ্যে দাঁড়িয়ে হাঁসফাঁস করছেন যাত্রীরা। অন্যদিকে যাত্রীদের চাপে রীতিমতো হিমশিম অবস্থা ইমিগ্রেশন কর্মকর্তাদের।

বেনাপোল আন্তর্জাতিক ইমিগ্রেশন সূত্রে জানা যায়, ঈদে টানা পাঁচ দিনের সরকারি ছুটি পাওয়ায় ভারতে ভ্রমণকারী ও চিকিৎসাসেবা নিতে যাওয়া যাত্রীদের চাপ বেড়েছে বেনাপোল বন্দরে। তবে এখানে দীর্ঘক্ষণ লাইনে দাঁড়িয়ে দুর্ভোগ পোহাতে হচ্ছে যাত্রীদের।

ভারতগামী একজন যাত্রী জানান, ঈদের ছুটিতে ভারতের দর্শনীয় স্থান ঘুরতে যাচ্ছেন। কিন্তু তিন ঘণ্টা প্রচণ্ড গরম আর রোদের মধ্যে লাইনে দাঁড়িয়ে আছেন তিনি। ইমিগ্রেশন কর্মকর্তারা ধীরগতিতে কাজ করায় দুর্ভোগ বেড়েছে। তবে কখন ইমিগ্রেশন পার হব, বলতে পারছি না। যাত্রীদের দুর্ভোগ নিরসনে সংশ্লিষ্ট কর্তৃপক্ষকে কার্যকর পদক্ষেপ নেওয়ার দাবি জানান তিনি।
