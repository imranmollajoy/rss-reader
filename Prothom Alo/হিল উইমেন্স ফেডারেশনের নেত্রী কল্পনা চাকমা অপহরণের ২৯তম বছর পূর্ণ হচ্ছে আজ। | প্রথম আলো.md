এদিকে দিবসটি উপলক্ষে পাহাড়ের বিভিন্ন সংগঠন নানা কর্মসূচি পালন করছে। রাঙামাটির পাহাড়ি ছাত্র পরিষদের সভাপতি জিকো চাকমা বলেন, ‘কল্পনা চাকমা অপহরণ দিবস উপলক্ষে আমরা আজ বুধবার রাঙামাটি শহরের বিক্ষোভ সমাবেশের আয়োজন করেছি। এ ছাড়া বিভিন্ন সংগঠন কল্পনা চাকমার ২৯তম বর্ষ দিবস উপলক্ষে আলোচনা সভা ও বিক্ষোভ মিছিলের আয়োজন করেছে।’

উল্লেখ্য, কল্পনা চাকমা অপহরণ মামলার তদন্তের ভার প্রথমে পুলিশের অপরাধ তদন্ত বিভাগকে (সিআইডি) দেওয়া হয়। পরে আদালত অধিকতর তদন্তের জন্য রাঙামাটি পুলিশ সুপারকে দায়িত্ব দেন। ২০১৬ সালে মামলার ৩৯তম তদন্তকারী কর্মকর্তা হিসেবে আদালতে চূড়ান্ত প্রতিবেদন দেন পুলিশ সুপার। সেই চূড়ান্ত প্রতিবেদনের ওপর বাদীপক্ষ নারাজি আবেদন করে।

কল্পনা চাকমার বড় ভাই ও অপহরণ মামলার বাদী কালিন্দী কুমার চাকমা প্রথম আলোকে বলেন, ‘গত ২৩ এপ্রিল আমার নারাজি আবেদন খারিজ ও মামলা শেষ করার রায় দেন আদালত। তবে আমরা এই রায়ের বিরুদ্ধে উচ্চ আদালতে যাব। ইতিমধ্যে উচ্চ আদালতে আবেদনের প্রক্রিয়া চলছে।’
