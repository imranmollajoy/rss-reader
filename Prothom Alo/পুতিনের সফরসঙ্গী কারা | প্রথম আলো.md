পুতিনের যাঁরা সফরসঙ্গী হয়েছেন, তাঁদের মধ্যে অন্যতম হলেন রাশিয়ার পররাষ্ট্রমন্ত্রী সের্গেই লাভরভ।  
এ ছাড়া পুতিনের সফরসঙ্গীদের মধ্যে আছেন প্রথম উপপ্রধানমন্ত্রী ডেনিস মান্তুরভ, আলেক্সান্ডার নোভাক, প্রতিরক্ষামন্ত্রী আন্দ্রেই বেলুসভ, উপপ্রতিরক্ষামন্ত্রী অ্যালেক্সি ক্রিভোরুচকো, স্বাস্থ্যমন্ত্রী মিখাইল মুরাশকো, পরিবহনমন্ত্রী রোমান স্টারোভোইত, রাশিয়ার মহাকাশ গবেষণা সংস্থা রসকসমসের প্রধান ইউরি বরিসভ, রেলওয়েপ্রধান ওলেগ বেলোজেরভ ও রাশিয়ার দূরপ্রাচ্য অঞ্চলের গভর্নর ওলেগ কোঝেমিয়াকো।

গতকাল পূর্ব সাইবেরিয়ার শহর ইয়াকুতস্ক থেকে উত্তর কোরিয়ার উদ্দেশে যাত্রা করেন পুতিন। অন্তত একটি যুদ্ধবিমান পুতিনকে বহনকারী উড়োজাহাজটি পাহারা দিয়ে উত্তর কোরিয়া নিয়ে যায়।

পিয়ংইয়ংয়ে পুতিনকে লালগালিচা সংবর্ধনা দেওয়া হয়। পুতিনের আগমন উপলক্ষে পতাকা, তাঁর ছবি, বেলুন ও ফুল দিয়ে সাজানো হয়েছে পুরো পিয়ংইয়ং।

উত্তর কোরিয়া সফর শেষে বৃহস্পতি ও শুক্রবার (২০ ও ২১ জুন) ভিয়েতনাম সফরে যাবেন পুতিন।
