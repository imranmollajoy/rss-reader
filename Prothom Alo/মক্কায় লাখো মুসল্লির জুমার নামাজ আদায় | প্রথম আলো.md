মসজিদুল হারামে প্রবেশের জন্য ছোট-বড় শতাধিক পথে ছিল কড়া নিরাপত্তাব্যবস্থা। প্রতিটি পথে পুলিশ তল্লাশি করেছে। যাঁদের সঙ্গে ব্যাগ ছিল, সেই ব্যাগ পরীক্ষার পর প্রবেশের অনুমতি মিলেছে। যাঁদের সঙ্গে বড় ব্যাগ ও ক্যামেরা ছিল, তাঁদের নামাজ আদায় করতে হয়েছে বাইরে। কারণ, এসব নিয়ে ভেতরে ঢুকতে দেওয়া হয়নি।

কয়েকজন হজযাত্রীর সঙ্গে কথা বলে জানা গেছে, ফজরের নামাজ পড়েই কাবা শরিফের কাছাকাছি অপেক্ষা করেছিলেন তাঁরা। এ কারণে তাঁদের অনেকেই প্রথম কাতারে ইমামের সঙ্গে জুমার নামাজ আদায় করতে পেরেছেন।

খুতবা শোনার জন্য মসজিদের বাইরে পর্যাপ্তসংখ্যক মাইক ও সাউন্ড সিস্টেমের ব্যবস্থা করা হয়। খুতবায় মক্কা শরিফের মর্যাদা, কাবা শরিফ, হাজরে আসওয়াদ ও জমজমের গুরুত্ব তুলে ধরা হয়। একই সঙ্গে বিশ্বের সব মানুষের জন্য দোয়া করা হয়।

জুমার নামাজ আদায়ের পর কথা হয় ঢাকার ধামরাই থেকে মা ও স্ত্রীকে নিয়ে হজে এসেছেন মাহমুদ ইকবালের সঙ্গে। তিনি প্রথম আলোকে বলেন, ‘শুকরিয়া জানাই আল্লাহর কাছে। এত বড় জামাতে জুমার নামাজ আদায় করেছি। এভাবে হজের কাজগুলোও যেন ভালোভাবে আদায় করতে পারি।’
