ভারতীয় ফ্যান, শন পোলক, রিচার্ড ইলিংওয়ার্থ…তাঁদের কল্যাণে তা-ও বোঝা যাচ্ছে, টি-টোয়েন্টি বিশ্বকাপের প্রথম সেমিফাইনালটা এই শহরেই। আসলেই কি হচ্ছে? ক্রিকেটের দেশ ত্রিনিদাদের সেই সেমিফাইনাল নিয়ে কোনো হেলদোলই তো নেই। সোমবার দুপুরে কুইন্স পার্ক ওভালে পরিচয় হওয়া তরুণ ক্রিকেটার বললেন, ‘এই সেমিফাইনালটা যদি ওয়েস্ট ইন্ডিজ-অস্ট্রেলিয়া হতো, তাহলে বুঝতেন সেমিফাইনাল মানে কী!’

সেটি হবে বলেই আশা করে ছিল ত্রিনিদাদ। অথচ ওয়েস্ট ইন্ডিজের বদলে দক্ষিণ আফ্রিকা, অস্ট্রেলিয়ার বদলে আফগানিস্তান। ওয়েস্ট ইন্ডিজ-অস্ট্রেলিয়ার বদলে দক্ষিণ আফ্রিকা-আফগানিস্তান সেমিফাইনাল। যা দেখতে স্টেডিয়ামে কেমন দর্শক হয়, তা নিয়ে খুব কৌতূহল হচ্ছে। হয়তো ভালোই হবে। হলে তা হবে ‘টিকিট যথন কেটেই ফেলেছি, দেখেই আসি’ মনোভাবাপন্ন দর্শকের কারণেই।
