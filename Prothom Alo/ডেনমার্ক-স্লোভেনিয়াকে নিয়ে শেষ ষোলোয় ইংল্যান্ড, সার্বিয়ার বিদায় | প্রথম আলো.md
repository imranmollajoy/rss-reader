ফরাসি রেফারি ক্লেমঁ তুরপিন শেষ বাঁশি বাজাতেই স্লোভেনিয়ানদের আর থামায় কে! যিনি যাঁকে সামনে পাচ্ছেন, জড়িয়ে ধরে উদ্‌যাপন করছেন। কেউ নিজেদের মতো করে নাচছেন, কেউ আবার গ্যালারিতে থাকা সমর্থকদের দিকে ছুটছেন।

স্লোভেনিয়ানদের এই আনন্দ শুধু শক্তিশালী ইংল্যান্ডকে রুখে দেওয়ার কারণে নয়; বরং তার চেয়েও বড় এক অর্জনের। কোলনের রাইনএনার্গি স্টেডিয়ামে ইংল্যান্ডের সঙ্গে গোলশূন্য ড্র করে প্রথমবারের মতো ইউরোর শেষ ষোলো পর্বে উঠে গেছে স্লোভেনিয়া।

ইয়ান ওবলাক–বেনইয়ামিন সেসকোরা গ্রুপ পর্বে তৃতীয় হওয়া শীর্ষ চার দলের একটি হিসেবে নিজেদের অবস্থান পাকাপোক্ত করেছেন। বড় কোনো টুর্নামেন্টে স্লোভেনিয়া এবারই প্রথম খেলতে যাচ্ছে নকআউট পর্বে। আগেই শেষ ষোলো পর্বে খেলা নিশ্চিত করা ইংল্যান্ড ম্যাচটি ড্র করলেও ‘সি’ গ্রুপের শীর্ষস্থান নিশ্চিত করেছে।  
