সম্প্রতি সরেজমিনে দেখা গেছে, সীমানাপ্রাচীর দিয়ে নদের তীরের উত্তর থেকে দক্ষিণ পাশ বরাবর ঘিরে দেওয়া হয়েছে। তীর রক্ষার জন্য ব্লক ফেলা হচ্ছে। নদের তীরে উঁচু হাঁটার পথ তৈরি করা হচ্ছে। শৌচাগারটি নির্মাণ শেষ হয়েছে। সীমানাপ্রাচীর নির্মাণ এখনো শেষ হয়নি। ফলে তীরের পাশে যাঁদের বাড়িঘর আর জমি, তাঁরা এখন সহজে আর নদের তীরে আসতে বা যেতে পারবেন না। দীর্ঘ সীমানাপ্রাচীরে কোনো গেটও রাখা হয়নি।

আকবর আলী মোড়ল বলেন, তাঁর সীমানাপ্রাচীরের ওই পাশে ৫৪ শতক জমি রয়েছে। এর মধ্যে ২৭ শতক জমিতে ধান হয়। বাকি জমিতে আমবাগান। ওই জমির এক পাশে প্রাচীর নির্মাণ করে দেওয়া হয়েছে। ওই জমিতে যাওয়ার আর সহজ পথ নেই। অনেকটা পথ ঘুরে আসতে হবে।

দিদারুল ইসলামের ১৬ শতক জমির ওপর রয়েছে ছাগলের খামার। তিনি বলেন, খামার থেকে ছাগল বের করার কোনো উপায় নেই। আবু সাঈদ বলেন, ‘আমার ওই ঘেরার মধ্যে অল্প জমি রয়েছে। আমরা গরিব মানুষ। এই জমিতে যেতে না পারলে না খেয়ে মরতে হবে।’
