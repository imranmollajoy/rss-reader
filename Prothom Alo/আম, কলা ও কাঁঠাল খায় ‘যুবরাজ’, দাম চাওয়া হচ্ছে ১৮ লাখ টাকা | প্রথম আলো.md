পরে আলাপকালে আমজাদ হোসেন প্রথম আলোকে বলেন, প্রতিবছর তিনি গাবতলীর হাটে উট নিয়ে আসেন। গত বছরও দুটি উট এনেছিলেন, তা বিক্রিও করেছিলেন। উটের ক্রেতা মূলত কারা, এমন প্রশ্নে তিনি বলেন, দেশের বড় শিল্পপতি, মন্ত্রী ও বড় ব্যবসায়ীরা উট কিনতে আগ্রহ দেখান।

উটের পাশাপাশি দুম্বা, ভেড়া ও রংবেরঙের মহিষও তুলেছেন এই ব্যবসায়ী। তিনি বলেন, আজব সব জিনিস তিনি এ হাটে নিয়ে আসেন। শখের কারণে প্রতিবছর তিনি ব্যতিক্রমী কিছু পশু হাটে তোলেন।

রাজধানীতে স্থায়ী ও অস্থায়ী মিলিয়ে মোট ২০টি কোরবানির পশুর হাট বসেছে এবার। এর মধ্যে গাবতলী পশুর হাট ঢাকা উত্তর সিটি করপোরেশনের একমাত্র স্থায়ী হাট। এ হাটে সারা বছর গরু বেচাকেনা হয়। এর বাইরে আরও আটটি জায়গায় অস্থায়ী পশুর হাট বসেছে। অন্যদিকে ঢাকা দক্ষিণ সিটি করপোরেশন এলাকায় এবার অস্থায়ী পশুর হাট বসানো হয়েছে ১০টি। পাশাপাশি সারুলিয়া বাজারে স্থায়ী হাটেও কোরবানির পশু বিক্রি হচ্ছে।
