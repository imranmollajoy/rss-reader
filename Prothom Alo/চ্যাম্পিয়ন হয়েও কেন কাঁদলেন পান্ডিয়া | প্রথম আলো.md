কদিন আগেও দুয়োধ্বনি হার্দিক পান্ডিয়ার পিছু ছাড়ছিল না। আইপিএলে মুম্বাই ইন্ডিয়ানস দলের অধিনায়ক হিসেবে দলটির বিশাল সমর্থকেরা তাঁকে গ্রহণ করে নিতে পারেননি। দলটিতে পাঁচবার শিরোপা এনে দেওয়া রোহিত শর্মার জায়গায় অন্য কাউকে যেন কল্পনাই করতে পারেননি তাঁরা! পান্ডিয়ার দুর্ভাগ্য, দলের পারফরম্যান্সও ভালো ছিল না। ১০ দলের আইপিএলের পয়েন্ট তালিকার ১০ নম্বর দল হিসেবে টুর্নামেন্ট শেষ করে মুম্বাই।

সেই পান্ডিয়াই কাল ভারতের টি-টোয়েন্টি বিশ্বকাপের শিরোপা জয়ে বড় ভূমিকা রাখলেন। চাপের মুখে ৪ ওভার বল করে ২০ রান দিয়ে নিয়েছেন ৩ উইকেট, যার ২টি আবার হাইনরিখ ক্লাসেন ও ডেভিড মিলারের। শেষ ওভারে জয়ের জন্য যখন দক্ষিণ আফ্রিকার দরকার ১৬ রান, তখন অধিনায়ক রোহিত বল তুলে দেন পান্ডিয়ার হাতে। তিনি মাত্র ৮ রান দিলে ৭ রানের জয় পায় ভারত। তাতে ১৭ বছর পর দ্বিতীয়বারের মতো টি-টোয়েন্টি বিশ্বকাপ ট্রফি হাতে তোলে ভারত।
