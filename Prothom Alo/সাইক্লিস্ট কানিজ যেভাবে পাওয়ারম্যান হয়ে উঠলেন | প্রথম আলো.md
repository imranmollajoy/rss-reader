ডুয়াথলন শুরু হলো। আমি ইন্ডিভিজ্যুয়াল শর্ট অর্থাৎ ৫: ৩০: ৫ ক্যাটাগরিতে অংশ নিই। যেখানে ৫ কিলোমিটার দৌড়, ৩০ কিলোমিটার সাইক্লিং শেষে আবার ৫ কিলোমিটার দৌড়াতে হবে। আর এ সবকিছুই সাড়ে চার ঘণ্টার মধ্যে শেষ করতে হবে। তবেই মিলবে পাওয়ারম্যান খেতাব। তখনো আমার পায়ে ব্যথা, শরীরে সমস্যা, তার মধ্যে আর্দ্র আবহাওয়ার কারণে দরদর করে ঘামছি। এসব সঙ্গী করেই প্রথম পাঁচ কিলোমিটার দৌড়ালাম। চারদিকে মানুষ, একটা উৎসব উৎসব ভাব—সব মিলিয়ে খুব ভালো লাগছিল। প্রায় চার হাজার মানুষ একসঙ্গে দৌড়াচ্ছি। যদিও মেয়ে অনেক কম। আমি যে বিভাগে অংশ নিয়েছি, সেখানে ২১৮৩–এর মধ্যে নারী মাত্র ৩৩১ জন। পাঁচ কিলোমিটার শেষ করে দেখলাম, হাঁপ ধরেনি। শুরু করলাম সাইক্লিং। আঁকাবাঁকা পাহাড়ি রাস্তা। প্রথম ২০ কিলোমিটার পর্যন্ত কষ্ট হয়নি। তারপর প্রচণ্ড রোদ শুরু হলো, মাথার ওপরেই সূর্য। এবার খানিকটা অসুবিধায় পড়লাম। রাস্তায় বিভিন্ন পয়েন্টে আইসোটনিক ড্রিংক, ঠান্ডা পানি, বরফভর্তি পলিব্যাগ দেওয়া হচ্ছিল। আমরা সাইকেল চালাতে চালাতে ওগুলো নিচ্ছিলাম। বরফ নিয়ে প্রথমে হেলমেটের ওপরে ও বুকে রাখলাম। একটু ভয় হচ্ছিল, আবার ঠান্ডা না বাঁধিয়ে ফেলি। তারপর ঠান্ডা পানির বোতল পেলাম। সেখান থেকে এক ঢোক খেয়ে বাকিটা মাথায় ঢাললাম। সাইক্লিং শেষ করে ঘড়ির দিকে তাকিয়ে দেখলাম, হাতে ভালো রকমের সময় রয়েছে। শেষ করতে পারব, তখনই বুঝতে পারছিলাম। সিদ্ধান্ত নিলাম, তাহলে আস্তে–ধীরেই শেষ করি। ট্রানজিশন পয়েন্টে সময় নিলাম। আস্তে–ধীরে এনার্জি জেল, স্যালাইন পানি খেলাম। এরপর সাইকেল রেখে দৌড়াতে শুরু করলাম। কিন্তু এবার পা একেবারেই চলছিল না। চাইলেও দৌড়াতে পারছিলাম না। এভাবে দুই কিলোমিটার একটু হাঁটা, একটু জগিং মোডে গেল। রাস্তায় আবার পানি, আইসোটনিক ড্রিংক দেওয়া হলো। একটা ঠান্ডা পানির বোতল গায়ে ঢাললাম। মাথায় নিলাম। দেখলাম, দৌড়াতে পারছি এখন। তারপর এক দৌড়ে বাকিটা পথ শেষ করলাম।
