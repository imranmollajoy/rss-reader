আরও কৌতূহলের বিষয় হলো, সাতক্ষীরায় দুটি বেসরকারি সংস্থা (এনজিও) রিসোর্ট নির্মাণে যুক্ত হয়েছে। এনজিওগুলোর কাজ দরিদ্র মানুষের সেবা ও পরিবেশের সুরক্ষা দেওয়া। সেখানে তারা পরিবেশ নষ্ট করে কেন রিসোর্ট ব্যবসা করবে?

সাবেক প্রধান বনরক্ষক ও আইইউসিএর এদেশীয় সাবেক পরিচালক ইশতিয়াক উদ্দিন আহমেদ *প্রথম আলো*কে বলেন, ‘সুন্দরবনের চারপাশে শিল্পকারখানা গড়ে ওঠাসহ নানা ধরনের বিপদ বাড়ছে। এভাবে যদি অবৈধভাবে রিসোর্ট তৈরি চলতে থাকে, তাহলে ভবিষ্যতে সুন্দরবনের অবস্থা আমাদের গাজীপুরের ভাওয়াল বনের মতো হবে।’ খুলনা পরিবেশ অধিদপ্তরের পরিচালক মো. ইকবাল হোসেনও স্বীকার করেছেন, একের পর রিসোর্ট হওয়ায় পরিবেশ ও সুন্দরবনের ক্ষতি হচ্ছে।

প্রশ্ন হলো, সেই ক্ষতি প্রশমনে কি তারা কার্যকর কোনো পদক্ষেপ নিচ্ছে, না নীরব দর্শকের ভূমিকায় অবতীর্ণ হয়েছে? সরকার যদি সুন্দরবনের অবস্থা ভাওয়াল বনের মতো হোক সেটা না চায়, তাহলে সংশ্লিষ্টদের এখনই কার্যকর ও টেকসই পদক্ষেপ নিতে হবে। দেরি হলে সর্বনাশ হয়ে যাবে। কোনো স্থাপনা নির্মাণ হয়ে যাওয়ার পর ভাঙা কঠিন; বরং সরকারের উচিত হবে আইনকে ফাঁকি দিয়ে কেউ যাতে স্থাপনা নির্মাণ করতে না পারে।

এ বিষয়ে আমরা বন ও পরিবেশ অধিদপ্তরের দৃষ্টি আকর্ষণ করছি। রিসোর্ট করলে সেখানে বর্জ্য তৈরি হবে, সেই বর্জ্য ফেলা হবে সুন্দরবনের ভেতর দিয়ে প্রবাহিত নদীতেই। সুন্দরবন দেখতে প্রতিবছর প্রচুর পর্যটক যান। তাঁদের থাকার জন্য রিসোর্টেরও প্রয়োজন আছে, কিন্তু তা হতে হবে প্রতিবেশের জন্য ক্ষতিকর হিসেবে চিহ্নিত এলাকার বাইরে।
