অস্ট্রেলিয়া ছাড়া সুপার এইটে বাংলাদেশের বাকি দুই প্রতিপক্ষ ভারত ও আফগানিস্তান। প্রথম প্রতিপক্ষ যেহেতু অস্ট্রেলিয়া তাই মিচেল মার্শের দলের বিপক্ষে পরিকল্পনাটা কী? এমন প্রশ্নের জবাবে বাংলাদেশ কোচ বলেছেন, ‘পরিকল্পনা অন্য সব দলের মতোই, ব্যাটিং কিংবা বোলিংয়ে আমরা শক্তিশালী শুরু করতে চাই। তবে অনেক জায়গাতেই ব্যাটসম্যানদের জন্য চ্যালেঞ্জিং হয়ে উঠছে পিচ। আর পিচের চরিত্র বোঝাও খুব কঠিন।’

হাথুরুসিংহে এরপর সেন্ট ভিনসেন্টের পিচের উদাহরণ টেনে বলেছেন, ‘আমরা ভেবেছিলাম সেন্ট ভিনসেন্টের পিচ ভালো হবে। কিন্তু সেটাই খুব কঠিন হয়ে উঠল। বোলিংবান্ধব হয়ে উঠল, সেটি শুধু পেস কিংবা স্পিন নয়, দুটোতেই। তাই আমাদের পরিকল্পনা হলো ব্যাটিং বা বোলিং যেটাই হোক, শুরুটা ভালো করা।’
