কেনিয়ায় কর বৃদ্ধির প্রতিবাদে জনতার বিক্ষোভে গুলি চালিয়েছে পুলিশ। আজ মঙ্গলবার দেশটির পার্লামেন্ট ভবনের সামনে এ ঘটনা ঘটে। এ সময় পার্লামেন্টে কর বৃদ্ধি–সংক্রান্ত প্রস্তাব নিয়ে ভোটাভুটি হচ্ছিল।

চিকিৎসকেরা জানিয়েছেন, পুলিশের গুলিতে অন্তত ১০ বিক্ষোভকারী নিহত হয়েছেন। যদিও প্রত্যক্ষদর্শী এক সাংবাদিক জানান, তিনি ভবনের সামনে অন্তত পাঁচটি মরদেহ পড়ে থাকতে দেখেছেন।

কর বৃদ্ধি–সংক্রান্ত প্রস্তাব নিয়ে ভোটাভুটির খবরে আজ পার্লামেন্ট ভবনের সামনে জড়ো হন কয়েক হাজার বিক্ষোভকারী। তাঁরা পার্লামেন্ট ভবনের ভেতরে ঢোকার চেষ্টা করেন। তখন পুলিশ প্রথম কাঁদানে গ্যাসের শেল ও জলকামান ছুড়ে বিক্ষোভকারীদের ছত্রভঙ্গ করার চেষ্টা করে। একপর্যায়ে বিক্ষোভকারীদের লক্ষ্য করে গুলি ছুড়তে থাকে পুলিশ। এ সময় ভবনের ভেতর থেকে ধোঁয়া উড়তেও দেখা যায়।
