পিছিয়ে পড়ে মরিয়া হয়ে আক্রমণে যায় আর্জেন্টিনা। তবে ৮০ শতাংশের কাছাকাছি সময় বলের দখল রাখলেও, সুযোগ তৈরি করতে ব্যর্থ হচ্ছিল বিশ্বচ্যাম্পিয়নরা। জমাট রক্ষণ ও জায়গা সংকুচিত করে রেখে আর্জেন্টিনাকে তেমন কোনো সুযোগ দেয়নি গুয়াতেমালার ডিফেন্ডাররা। পাশাপাশি প্রতি-আক্রমণ থেকে হুটহাট হুমকিও তৈরি করছিল তারা।

তবে ১২ মিনিটে নিজেদের ভুলেই আর্জেন্টিনাকে ম্যাচে ফেরার সুযোগ করে দেয় গুয়াতেমালা। বল পাস দিতে গিয়ে বক্সের ভেতর মেসির পায়ে বল তুলে দেন দলটির গোলরক্ষক। এই সুযোগ কাজে লাগাতে ভুল করেননি আর্জেন্টাইন মহাতারকা। দারুণ ফিনিশিংয়ে বল জালে জড়িয়ে আর্জেন্টিনাকে ম্যাচে ফেরান তিনি। ভুল করে গোল হজম করার বিষয়টি বাদ দিলে, আর্জেন্টিনাকে বেশ ভালোভাবেই আটকে রেখেছিল গুয়াতেমালা।
