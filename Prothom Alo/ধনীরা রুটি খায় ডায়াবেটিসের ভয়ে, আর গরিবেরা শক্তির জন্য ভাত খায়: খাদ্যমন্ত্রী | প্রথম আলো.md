ধনীরা রুটি খায় ডায়াবেটিসের ভয়ে, আর গরিবেরা শক্তির জন্য ভাত খায়। তবে দুঃখের বিষয় সেই চালের পুষ্টি রাখা হচ্ছে না। চালকে পলিশ করে পুষ্টি নষ্ট করে দেওয়া হচ্ছে।

আজ বৃহস্পতিবার দুপুরে ব্রাহ্মণবাড়িয়ার আশুগঞ্জ সাইলোর বিএমআরই (ব্যালেন্সিং, আধুনিকায়ন, বিস্তার এবং প্রতিস্থাপন) কাজ শেষে উদ্বোধন অনুষ্ঠানে এসব কথা বলেন খাদ্যমন্ত্রী সাধন চন্দ্র মজুমদার। ৫০ কোটি টাকা ব্যয়ে আশুগঞ্জ সাইলোর বিএমআরই কাজ শেষ হয়।

খাদ্যমন্ত্রী সাধন চন্দ্র মজুমদার বলেছেন, বাংলাদেশে এখন খাদ্যের কোনো কমতি নেই। তবে খাদ্যের পুষ্টির সমস্যা হয়েছে। নিরাপদ খাদ্য পেতে সমস্যা হচ্ছে। তাই খাদ্যে যেন কেউ ভেজাল না দেয়, সেদিকে লক্ষ্য রাখতে হবে।
