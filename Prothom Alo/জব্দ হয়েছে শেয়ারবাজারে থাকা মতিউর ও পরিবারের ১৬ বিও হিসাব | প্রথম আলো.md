সংশ্লিষ্ট সূত্রের তথ্য অনুযায়ী, এখন পর্যন্ত যে ১৬টি বিও হিসাবের সন্ধান পাওয়া গেছে, এর মধ্যে মতিউর রহমানের নামে চারটি, তাঁর প্রথম স্ত্রী লায়লা কানিজের নামে দুটি, প্রথম পক্ষের ছেলে আহমেদ তৌফিকুর রহমান অর্ণবের নামে দুটি, প্রথম পক্ষের মেয়ে ফারজানা রহমান ইপ্সিতার নামে তিনটি ও দ্বিতীয় স্ত্রী শাম্মী আখতার শিবলীর নামে পাঁচটি বিও হিসাব রয়েছে।

শেয়ারবাজারে ইলেকট্রনিক পদ্ধতিতে বিও হিসাব ও শেয়ার ধারণসংক্রান্ত তথ্য সংরক্ষণ করে সেন্ট্রাল ডিপজিটরি বাংলাদেশ লিমিটেড বা সিডিবিএল। বিএসইসি এই প্রতিষ্ঠানকে বিও হিসাব জব্দের নির্দেশ দেয়। এরপর এসব হিসাব জব্দ করা হয়। এর ফলে এসব বিও হিসাব ব্যবহার করে এখন আর কোনো লেনদেন করা যাবে না।

এদিকে দুদক ও বিএসইসি সূত্রে জানা যায়, দুই স্ত্রীর ঘরে মতিউর রহমানের মোট পাঁচ সন্তান। এর মধ্যে প্রথম স্ত্রী লায়লা কানিজের ঘরে এক ছেলে ও এক মেয়ে। তাঁরা হলেন আহমেদ তৌফিকুর রহমান অর্ণব ও ফারজানা রহমান ইপ্সিতা। আর দ্বিতীয় স্ত্রী শাম্মী আখতারের ঘরে এক মেয়ে ও দুই ছেলে। তাঁরা হলেন ইফতিমা রহমান মাধুবী, মুশফিকুর রহমান ইফাত ও ইরফানুর রহমান ইরফান। দ্বিতীয় ঘরের সন্তান মুশফিকুর রহমান ইফাতের ছাগল-কাণ্ডেই মতিউর রহমান এখন দেশজুড়ে আলোচিত।
