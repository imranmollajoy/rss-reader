মাকসুদা বেগম প্রথম আলোকে বললেন, সাগরে মাছ ধরা বন্ধ। তাই স্বামীর আয়ও নেই। টাকার অভাবে বিধ্বস্ত ঘর মেরামত করতে পারছেন না। ঝড়ের পর ১০ কেজি চালসহ সরকারের কিছু ত্রাণ পেয়েছেন। তা দিয়েই চলছে। ঈদ নিয়ে বলেন, ‘পোলাপানদের মুখে তিন বেলা খাওন দিতেই কত কষ্ট করছি। তাই ঈদ নিয়া কোনো চিন্তাভাবনা করিনি। এমনেই ঘরে যা ছিল, সব বইন্যায় নিয়া গেছে। এহন কেমনে ঘরডা ঠিক করুম, হেই চিন্তায় দিন কাটে আমাগো।’

বেড়িবাঁধে সাইফুল সিকদার (৪৫) ও রুমা বেগম (৩৫) নামের আরেক দম্পতি পাঁচ ছেলেমেয়ে নিয়ে বসবাস করছেন। রুমা বেগম বলেন, ‘বইন্যায় আমাগো সব ভাসাইয়া নিয়া গেছে। জায়গাজমি যা ছিল, ভাঙনে আগেই বিলীন হইছে। বাঁধের ভেতরে ছোট টিনের একটি ঘরে থাকতাম। বাঁধ ভাইঙ্গা ঘরটি ভেসে যায়। এহন বাচ্চাকাচ্চা নিয়া মাথা গোঁজার ঠাঁইও নাই।’ তিনি বলেন, বসতঘর মেরামত ভাবতে গিয়ে ঈদ নিয়ে আপাতত কিছু ভাবছেন না। কোন জায়গা থেকে কিছু পেলে তা দিয়েই ঈদের দিনটা কাটিয়ে দেবেন।
