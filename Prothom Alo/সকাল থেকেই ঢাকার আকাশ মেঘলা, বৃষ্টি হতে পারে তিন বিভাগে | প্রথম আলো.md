রাজধানীর আকাশ আজ শুক্রবার সকাল থেকেই মেঘলা। গতকাল বৃহস্পতিবার বিকেলের পর থেকে অনেক বৃষ্টি হয়েছে। তাতে কমেছে তাপমাত্রা। আবহাওয়া অধিদপ্তর বলছে, আজ অনেকটা সময়জুড়েই আকাশ মেঘলা থাকতে পারে। আর দেশের তিন বিভাগে হতে পারে ভারী বৃষ্টি।

গতকাল রাজধানীতে ৫৬ মিলিমিটার বৃষ্টি হয়েছে বলে জানিয়েছে আবহাওয়া অধিদপ্তর। এ মাসে রাজধানীতে এটি সর্বোচ্চ বৃষ্টিপাত। আর গতকাল সবচেয়ে বেশি বৃষ্টি হয় সিলেটে, ২০২ মিলিমিটার।

আবহাওয়াবিদ মো. শাহীনুল ইসলাম আজ সকালে প্রথম আলোকে বলেন, আজ রংপুর, ময়মনসিংহ ও সিলেট বিভাগে বৃষ্টি হতে পারে অপেক্ষাকৃত বেশি। এ ছাড়া দেশের অন্যত্র সামান্য কিছু বৃষ্টি হতে পারে।
