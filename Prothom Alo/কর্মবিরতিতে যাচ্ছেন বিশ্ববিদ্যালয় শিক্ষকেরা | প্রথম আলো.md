এত দিন কর্মবিরতি পালিত হলেও বিশ্ববিদ্যালয়ের চলমান পরীক্ষাগুলো এর আওতার বাইরে ছিল। কিন্তু সোমবার থেকে যে সর্বাত্মক কর্মবিরতি শুরু হচ্ছে, সে সময় বিশ্ববিদ্যালয়ের ক্লাস-পরীক্ষাসহ দাপ্তরিক সব কার্যক্রম থেকে বিরত থাকবেন শিক্ষকেরা। এর ফলে বিশ্ববিদ্যালয়গুলোতে অচলাবস্থা তৈরি হওয়ার আশঙ্কা দেখা দিয়েছে।

জানতে চাইলে বিশ্ববিদ্যালয় শিক্ষক সমিতি ফেডারেশনের মহাসচিব ও ঢাকা বিশ্ববিদ্যালয় শিক্ষক সমিতির সভাপতি মো. নিজামুল হক ভূইয়া আজ শনিবার সন্ধ্যায় প্রথম আলোকে বলেন, ‘দাবির বিষয়ে সরকারের কোনো পর্যায় থেকে আমরা এখনো কোনো আশ্বাস পাইনি। ফলে পূর্বঘোষিত কর্মসূচি অনুযায়ী, রোববার পূর্ণদিবস কর্মবিরতি এবং সোমবার থেকে আমরা সর্বাত্মক কর্মবিরতিতে যাচ্ছি।’
