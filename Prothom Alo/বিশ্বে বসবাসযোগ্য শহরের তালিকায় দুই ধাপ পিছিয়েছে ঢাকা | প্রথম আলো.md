বাসযোগ্য শহরের তালিকায় ঢাকার পেছানোর বিষয়ে জানতে চাওয়া হয় নগর–পরিকল্পনাবিদদের সংগঠন বাংলাদেশ ইনস্টিটিউট অব প্ল্যানার্সের (বিআইপি) সভাপতি আদিল মুহাম্মদ খানের কাছে। তিনি বলেন, ঢাকা শহরের যানজট, পরিবেশদূষণ, আবাসন, শিক্ষা, স্বাস্থ্য অবকাঠামো ও ব্যবস্থাপনার তেমন কোনো উল্লেখযোগ্য অগ্রগতি নেই। এখানে সব মনোযোগ অবকাঠামো নির্মাণ ও উঁচু উঁচু ভবন নির্মাণের দিকে। ঢাকা শহরে যেটুকু খালি জায়গা ছিল, সেখানেও এখন ভবন নির্মাণ হচ্ছে।

মেট্রোরেলে মনোযোগ দিলেও ঢাকার বাসসেবার মানোন্নয়ন হয়নি এবং নগর পরিবহনসেবা ব্যর্থ হয়েছে বলে উল্লেখ করেন আদিল মুহাম্মদ খান। তাঁর মতে, পরিকল্পনাসংশ্লিষ্ট নগর সংস্থাগুলোর মধ্যে সমন্বয়হীন উদ্যোগের কারণে বিভিন্ন প্রকল্পের পেছনে অনেক টাকা খরচ হলেও নাগরিক সেবার মান বাড়ছে না। সরকারি-বেসরকারি সব প্রতিষ্ঠান ঢাকা থেকে অর্থনৈতিক ও অন্যান্য সুবিধা নিতে চায়, কিন্তু ঢাকার বাসযোগ্যতার প্রতি মনোযোগ ও দায়বদ্ধতা নেই। ফলে ঢাকার বাসযোগ্যতা আরও তলানির দিকে যাচ্ছে।
