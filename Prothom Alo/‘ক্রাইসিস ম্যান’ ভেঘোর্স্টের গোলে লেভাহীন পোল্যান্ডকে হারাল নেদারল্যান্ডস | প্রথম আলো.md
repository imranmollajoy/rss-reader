ফিফা র‍্যাঙ্কিংয়ে পোল্যান্ডের চেয়ে ২১ ধাপ এগিয়ে থাকা নেদারল্যান্ডস শক্তিমত্তা–সামর্থ্যেও অনেক এগিয়ে ছিল। ম্যাচের শুরুতেই বেশ কয়েকটি গোছাল আক্রমণ করে সেটির ছাপও রাখে ডাচরা।

কিন্তু ম্যাচের ১৫ মিনিটে অনেকটা খেলার ধারার বিপরীতে গোল পেয়ে যায় পোল্যান্ড। কর্নার থেকে পিওতর জিয়েলিনস্কির নেওয়া শটে দারুণ হেডে বল জালে জড়ান অ্যাডাম বুকসা। এই গোলেও মিশে আছেন লেভানডফস্কি। কীভাবে? লেভার অনুপস্থিতিতে পোল্যান্ডকে নেতৃত্ব দিয়েছেন জিয়েলিনস্কি আর লেভার জায়গায় একাদশে সুযোগ পেয়েছেন বুকসা।

আজ পোল্যান্ডকে শুধু নেতৃত্ব দেওয়াই নয়, পুরো মাঠ দাপিয়ে বেড়িয়েছেন জিয়েলিনস্কি। নাপোলির এই মিডফিল্ডার ওপরে উঠে গিয়ে গোলের সুযোগ যেমন সৃষ্টি করেছেন, তেমনি নিচে নেমে এসে রক্ষণও সামলেছেন। কিন্তু শেষ পর্যন্ত দলকে হার থেকে রক্ষা করতে পারেননি।

পিছিয়ে পড়ার পর নেদারল্যান্ডস যে গোলের জন্য হন্যে হয়ে উঠবে, তা অনুমিতই ছিল। সমতা ফেরাতে খুব বেশি সময়ও নেয়নি ডাচরা। ২৯ মিনিটে ডাচদের ম্যাচে ফেরান লিভারপুল তারকা কোডি গাকপো। ম্যানচেস্টার সিটির লেফট ব্যাক নাথান আকের পাস থেকে বক্সে বল পেয়েই শট নেন গাকপো। তাঁর শট পোল্যান্ডের ডিফেন্ডার বারতোশ সালামোনের গায়ে লেগে দিক পাল্টে জালে আশ্রয় নেয়।
