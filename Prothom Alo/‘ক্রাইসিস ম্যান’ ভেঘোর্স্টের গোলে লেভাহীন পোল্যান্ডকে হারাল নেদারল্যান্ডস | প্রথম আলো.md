জাতীয় দলের হয়ে বেশিরভাগ ম্যাচে তাঁকে নামানো হয় বদলি হিসেবে। গোলগুলোও করেন এমন মুহূর্তে, যা অনেক ক্ষেত্রেই ম্যাচের ব্যবধান গড়ে দেয়। নেদারল্যান্ডস সমর্থকদের কাছে ভাউট ভেঘোর্স্ট তাই ‘ক্রাইসিস ম্যান’ বা সংকটকালের সৈনিক হয়ে উঠেছেন।

পোল্যান্ডের বিপক্ষে আজও বদলি নেমেছেন ভেঘোর্স্ট। ৮১ মিনিটে নেমে ৮৩ মিনিটেই গোল! তাঁর এই গোলটা ম্যাচের ভাগ্যও গড়ে দিয়েছে। হামবুর্গের ফোক্সপার্কস্টাডিয়নে পোল্যান্ডের বিপক্ষে পিছিয়ে পড়েও ২–১ গোলের জয়ে ইউরো অভিযান শুরু করেছে নেদারল্যান্ডস।

এই ভেঘোর্স্টই কাতার বিশ্বকাপের কোয়ার্টার ফাইনালে আর্জেন্টিনার বিপক্ষে জোড়া গোল করে মেসি–দি মারিয়াদের ক্ষণিকের জন্য ভড়কে দিয়েছিলেন।
