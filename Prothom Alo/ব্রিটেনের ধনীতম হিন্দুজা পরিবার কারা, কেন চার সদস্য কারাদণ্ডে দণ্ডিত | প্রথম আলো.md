গৃহকর্মীদের নির্যাতনের দায়ে যুক্তরাজ্যের ধনীতম হিন্দুজা পরিবারের চার সদস্যের কারাদণ্ড হয়েছে। এ নিয়ে হঠাৎই শুরু হয়েছে শোরগোল। দেখে নেওয়া যাক, কারা এই হিন্দুজা পরিবার; কেনই-বা তাদের এত প্রভাব–প্রতিপত্তি। কী ব্যবসাই–বা আছে তাদের।

হিন্দুজা পরিবার বহুজাতিক কোম্পানি হিন্দুজা গ্রুপের মালিক। গ্রুপটির তেল, গ্যাস, ব্যাংকিং ও স্বাস্থ্য খাতে ব্যবসা রয়েছে। বিশ্বের ৩৮টি দেশে এসব খাতে হিন্দুজা পরিবারের ব্যবসা আছে। তাদের হয়ে কাজ করেন—বিশ্বজুড়ে এমন কর্মকর্তা-কর্মচারীর সংখ্যা প্রায় দুই লাখ।

বিশেষজ্ঞদের অনেকেই বলেন, হিন্দুজা পরিবার বিভিন্ন দেশকে যুদ্ধের সময় নানাভাবে সাহায্য করে থাকে। মূলত তারা অর্থসাহায্য করে। হিন্দুজাদের ব্যবসার অন্যতম খাত ব্যাংকিং।

১৯১৪ সালে তৎকালীন ব্রিটিশ ভারতের (এখন পাকিস্তানে) সিন্ধের শিকরপুর শহরে ব্যাংকিং ব্যবসা শুরু করেন প্রেমানন্দ হিন্দুজা। পরবর্তীকালে সেই ব্যবসা সরিয়ে নেন বোম্বে শহরে, যা এখন মুম্বাই নামে পরিচিত। ১৯১৯ সালে ইরানে এই ব্যাংকের আন্তর্জাতিক কার্যালয় খোলেন প্রেমানন্দ।

চার সন্তানের বাবা প্রেমানন্দ। একপর্যায়ে তাঁর সন্তানেরাও ব্যবসায় যোগ দেন। ১৯৭০-এর দশকে প্রেমচাঁদের জ্যেষ্ঠ পুত্র শ্রীচাঁদ হিন্দুজা ব্যবসার হাল ধরেন। তিনি ১৯৯৪ সালে প্রতিষ্ঠা করেন ইন্দাস ইন্ড ব্যাংক। এরপর ধীরে ধীরে ব্যবসার আরও বিস্তার ঘটায় হিন্দুজা পরিবার। ব্যাংকিং ব্যবসার পাশাপাশি যানবাহন, তেল, স্বাস্থ্য, প্রযুক্তিসহ বিভিন্ন খাতে ব্যবসা বৃদ্ধি করে হিন্দুজারা।

অশোক লেল্যান্ড, হিন্দুজা হাসপাতাল, হিন্দুজা সুইস ব্যাংক, গাল্ফ অয়েল, হিন্দুজা ন্যাশনাল পাওয়ার করপোরেশন, ব্রিটিশ মেটাল করপোরেশন, হিন্দুজা কলেজসহ অনেক প্রতিষ্ঠান আছে হিন্দুজা গোষ্ঠীর অধীন।
