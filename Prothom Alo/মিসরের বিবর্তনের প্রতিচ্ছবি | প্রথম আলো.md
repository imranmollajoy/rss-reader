বইটি পড়ার প্রায় সাত বছর পর আমি প্রথমবারের মতো কায়রো সফরে যাই। পুরোনো কায়রো দেখে মনে হয়, জায়গাগুলো তো সবই আমার চেনা—সেই পরিচিত রাস্তাঘাট, দোকানপাট, দালানকোঠা, খদ্দের, দোকানি এবং সদাইপত্র। এর কারণ হলো, বইটি পড়তে বসে পাঠক কেবল নাগিব মাহফুজের ট্রিলজি পাঠ করেন না, তিনি পাঠককে উড়াল দিয়ে নিয়ে যান ঘটনাস্থলে, পাত্রপাত্রীদের মধ্যে। সেখানে পাঠক ঘটনাপ্রবাহের সমান অংশীদার হন, উপন্যাসের চরিত্রদের সঙ্গে উৎফুল্ল ও বিষাদগ্রস্ত হন, মিছিলে, পানশালায়, এমনকি পতিতালয়েও উঁকি মারে। নাগিব মাহফুজকে আমার চিত্রকর বা ছবি আঁকিয়ে মনে হয়েছে। কেবল তিনি রংতুলির বিশাল ক্যানভাসের বদলে শব্দরাজির অনন্য পসরা সাজিয়েছেন, যা আমাদের একাধারে বিমুগ্ধ, তাড়িত ও আলোড়িত করে।

বইটির বহুল পাঠের জন্য এর সুখপাঠ্য বাংলা অনুবাদ হওয়া জরুরি। সম্প্রতি *মীজানুর রহমানের ত্রৈমাসিক সাহিত্য পত্রিকা*র দস্তয়েভস্কি সংখ্যা বের হয়েছে। পত্রিকার বর্তমান সম্পাদক পরবর্তীকালে নাগিব মাহফুজ সংখ্যার কথা ভাবতে পারেন। প্রাচ্য রহস্যবাদের এমন বিশ্বস্ত কারিগর আর দ্বিতীয়টি নেই।
