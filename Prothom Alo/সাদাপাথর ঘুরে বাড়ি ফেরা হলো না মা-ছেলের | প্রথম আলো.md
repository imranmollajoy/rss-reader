সিলেটের কোম্পানীগঞ্জে পরিবারের সদস্যদের নিয়ে বেড়াতে গিয়েছিলেন নরসিংদীর মো. দেলোয়ার হোসেন (৩০)। সাদাপাথর ঘোরা শেষে আজ রোববার বিকেলে সিলেট শহরের দিকে ফেরার পথে সড়ক দুর্ঘটনায় ঘটনাস্থলেই প্রাণ হারিয়েছেন দেলোয়ার হোসেনের স্ত্রী ও সন্তান। গুরুতর আহত হয়েছেন দেলোয়ার হোসেন ও অটোরিকশাচালক।

নিহত ব্যক্তিরা হলেন দেলোয়ার হোসেনের স্ত্রী স্মৃতি আক্তার (২৫) ও তাঁর ছেলে আবদুল্লাহ (৭)। তাঁরা নরসিংদী সদরের কামরগাঁও এলাকার বাসিন্দা।

স্থানীয় ও পুলিশ সূত্রে জানা গেছে, আজ সকাল থেকে সিলেটে থেমে থেমে বৃষ্টি হচ্ছিল। এর মধ্যে কোম্পানীগঞ্জ উপজেলার ভোলাগঞ্জ সাদাপাথরে স্ত্রী-সন্তানকে নিয়ে ঘুরতে গিয়েছিলেন নরসিংদীর দেলোয়ার হোসেন। ঘোরাঘুরি শেষে আজ বিকেলে সিএনজিচালিত অটোরিকশায় করে সিলেট শহরের দিকে ফিরছিলেন তাঁরা।
