রেকর্ডটা প্রায় তিন বছর ধরে আরেকজনের সঙ্গে ভাগ করতে হচ্ছিল। কিন্তু খেলোয়াড়ের নাম যখন লিওনেল মেসি, তখন রেকর্ডটা তাঁর হওয়ার সম্ভাবনাই বেশি। অবশেষে সেটাই হলো!

আজ কানাডার বিপক্ষে কোপা আমেরিকার উদ্বোধনী ম্যাচে মাঠে নেমেই আর্জেন্টিনা অধিনায়ক হয়ে গেলেন এই প্রতিযোগিতায় সর্বোচ্চ ম্যাচ খেলা ফুটবলার। এ নিয়ে কোপার সাতটি আসরে খেলতে নামা মেসির এটি ছিল ৩৫তম ম্যাচ। পেছনে ফেলেছেন চিলির প্রয়াত গোলকিপার সের্হিও লিভিংস্টোনকে। ১৯৪১ থেকে ১৯৫৩ সালের মধ্যে লিভিংস্টোন সাত আসর মিলিয়ে ৩৪ ম্যাচ খেলেছিলেন।
