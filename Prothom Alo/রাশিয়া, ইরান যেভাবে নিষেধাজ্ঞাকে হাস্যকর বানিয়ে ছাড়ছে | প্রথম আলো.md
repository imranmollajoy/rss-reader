যাহোক, রাশিয়ার রক্তপিপাসু যুদ্ধ যন্ত্রের চীন যে রসদ জুগিয়ে যাচ্ছে, তা বন্ধে যুক্তরাষ্ট্রের বলার ক্ষমতা সীমিত, কেননা বিশ্বের সবচেয়ে বড় গণহত্যা ও মানবতাবিরোধী অপরাধ যারা করে চলেছে, তাদের সবচেয়ে বড় অস্ত্রের সরবরাহকারী যুক্তরাষ্ট্র। পশ্চিম তীরের ইহুদি বসতি স্থাপনকারীদের মধ্যে হাতে গোনা কয়েকজনের বিরুদ্ধে যুক্তরাষ্ট্রের যে নিষেধাজ্ঞা, সেটাও হাস্যকরভাবে তাদের আরেকটা ভুল সমস্যার ভুল অস্ত্র প্রয়োগের নমুনা।

পশ্চিমা নিষেধাজ্ঞা চীন, রাশিয়া ও ইরানের মধ্যে সম্পর্ক আরও ঘনিষ্ঠ করেছে। এসব দেশ তাদের কোম্পানি ও আর্থিক প্রতিষ্ঠানের এমন একটা নেটওয়ার্ক তৈরি করতে পেরেছে, যাদের পশ্চিমা বাজারে একেবারেই যেতে হচ্ছে না। ডলার বাদ দিয়েই তারা বাণিজ্য করতে পারছে। ২০২১ সালে সম্পাদিত সহযোগিতা চুক্তির আওতায় সম্প্রতি ইরান ও চীন বেশ কিছু পদক্ষেপ নিয়েছে।

গত ২০ বছরে বেশ কয়েকটি বিকল্প কূটনৈতিক পথ থেকে পশ্চিমা দেশগুলো সরে এসেছে। অথচ এসব হাতিয়ার বিদেশে তাদের প্রভাব তৈরির ক্ষেত্রে সহায়ক হিসেবে কাজ করত। উদাহরণ হিসেবে বলা যায়, গরিব দেশগুলোর জন্য পশ্চিমা বিশ্বের উন্নয়ন সহযোগিতা প্রায় শূন্যের কোটায় নেমে এসেছে। অথচ এ সময়ে বিশ্বে ব্যর্থ রাষ্ট্রের সংখ্যা বেড়েছে আর ২০১২ সালে থেকে এ পর্যন্ত ১২ কোটি মানুষ বাস্তুচ্যুত হয়েছেন।
