বিশ্ববিদ্যালয় সূত্রে জানা গেছে, রিজেন্ট বোর্ডের সিদ্ধান্ত অনুযায়ী ওই ঘটনার অধিকতর তদন্তের সময় অভিযুক্ত শিক্ষার্থীরা ক্যাম্পাসের আবাসিক হলে অবস্থান করতে পারবেন না। তবে অভিযুক্ত বেলাল হোসেন, নৃপেন্দ্র নাথ রায়, মুসফিকুর রহমান, ফাহিম ফয়সল, আবু বক্কার ও জি এম রাইসুল হক এখনো আবাসিক হলেই থাকেন।

ওই ঘটনায় ভুক্তভোগী এক প্রার্থী বাদী হয়ে ছাত্রলীগের ছয় নেতা-কর্মীকে আসামি করে যশোর কোতোয়ালি থানায় মামলা করেন। পুলিশ কাউকে গ্রেপ্তার করতে পারেনি। এ বিষয়ে যশোরের অতিরিক্ত পুলিশ সুপার (অপরাধ) বেলাল হোসাইন বলেন, ওই মামলার তদন্ত চলছে। শিগগিরই অভিযোগপত্র দেওয়া হবে।

এসব বিষয়ে বিশ্ববিদ্যালয় ছাত্রলীগের সাধারণ সম্পাদক তানভীর ফয়সাল বলেন, সারা বছর ছাত্রলীগের বিরুদ্ধে পত্রপত্রিকায় নিউজ হয়েছে এটা সত্য; কিন্তু ঘটনার তদন্ত কেউ করে দেখেনি। তিনি বলেন, ‘বিশ্ববিদ্যালয়ের ৪ হাজার ২০০ শিক্ষার্থীই ছাত্রলীগের কর্মী পরিচয় দেন। যে যা করেন, তাতেই ছাত্রলীগের দুর্নাম হয়। সক্রিয় কর্মীদের বিরুদ্ধে তাঁরা ব্যবস্থা নিতে পারেন; কিন্তু নিষ্ক্রিয় কেউ ছাত্রলীগের পরিচয় দিয়ে কিছু করলে আমরা কী ব্যবস্থা নেব?’

উপাচার্য আনোয়ার হোসেন বলেন, ‘সারা দিনই ক্যাম্পাসে থাকি। তার মধ্যে ছাত্রলীগ নানা ধরনের সহিংসতা ও অস্থিরতা ঘটায়। এটা খুবই দুঃখজনক। তারা উপাচার্যকে চাপে রেখে নিজেদের আখের গোছাতে চায়। কখনো কখনো সফলও হয়। রাজনৈতিকভাবে তারা ক্যাম্পাসে মদদ পাচ্ছে। এ জন্য আমরা তেমন কিছুই করতে পারছি না।’
