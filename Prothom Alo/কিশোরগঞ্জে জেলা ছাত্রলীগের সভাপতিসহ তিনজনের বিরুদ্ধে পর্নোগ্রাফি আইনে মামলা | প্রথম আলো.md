ওই তরুণীকে হুমকি ও তাঁর কাছ থেকে টাকা নেওয়ার অভিযোগের বিষয়ে জানতে চাইলে জেলা ছাত্রলীগ সভাপতি আনোয়ার হোসেন মোল্লা প্রথম আলোকে বলেন, ‘এ ঘটনায় আমার বা আমার বড় ভাইয়ের কোনো সম্পৃক্ততা নেই। একটি মিথ্যা অভিযোগ এনে রাজনৈতিক প্রতিহিংসার কারণে ভাগনের ঘটনার সঙ্গে আমাদের জড়ানো হয়েছে। আমি যত দূর জানি ভাগনে নাজমুল হোসেনের সঙ্গে ওই তরুণীর বিয়ে হয়েছে। বিয়ের সব ডকুমেন্টও রয়েছে।’ তবে ভাগনের একটি ভিডিও সামাজিক যোগাযোগমাধ্যমে ভাইরাল হয়েছিল বলে তিনি স্বীকার করেন।

ভয়ভীতি দেখিয়ে ওই তরুণীর সঙ্গে সম্পর্ক স্থাপন এবং তাঁর কাছ থেকে টাকা নেওয়ার অভিযোগের বিষয়ে জানতে চাইলে কিশোরগঞ্জ জেলা ছাত্রলীগের সাবেক সহসভাপতি নাজমুল হোসেন বলেন, ‘কিছুদিন আগে আমার স্ত্রীর (ওই তরুণী) মুঠোফোনে ধারণকৃত আমাদের দুজনের সম্মতিতে করা একটি পর্নো ভিডিও সামাজিক যোগাযোগমাধ্যমে ভাইরাল হয়। এ নিয়ে পরে দুজনে মিলে সাইবার নিরাপত্তা আইনে মামলাও করি। এ ঘটনার পরে আমরা বিবাহ বন্ধনে আবদ্ধ হই। বিবাহের সকল ডকুমেন্টসও রয়েছে। তবে সপ্তাহখানেক আগে মুঠোফোন একটি খুদে বার্তা নিয়ে স্ত্রীর সঙ্গে আমার কিছুটা মনোমালিন্য হয়। এ কারণেই হয়তো অন্যের প্ররোচনায় সে আমার বিরুদ্ধে মামলা দায়ের করেছে। তবে আমার এ ঘটনায় রাজনৈতিক প্রতিহিংসার কারণেই হয়তো আমার দুই মামাকেও জড়ানো হয়েছে।’

কিশোরগঞ্জ সদর মডেল থানার ভারপ্রাপ্ত কর্মকর্তা (ওসি) মোহাম্মদ গোলাম মোস্তফা সন্ধ্যা সাড়ে সাতটার দিকে বলেন, ‘আদালতের নির্দেশনার কাগজ এখনো হাতে পাইনি। পেলে আদালতের নির্দেশনা অনুযায়ী যথাযথ আইনি ব্যবস্থা নেওয়া হবে।’
