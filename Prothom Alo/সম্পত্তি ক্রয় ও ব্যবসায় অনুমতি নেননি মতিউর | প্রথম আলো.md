১৯৭৯ সালের সরকারি কর্মচারী (আচরণ) বিধিমালা অনুসারে, কোনো সরকারি কর্মচারী তাঁর কর্মস্থল, জেলা ও স্থানীয় অধিক্ষেত্রে ১৫ হাজার টাকার বেশি মূল্যমানের স্থাবর বা অস্থাবর সম্পত্তি ক্রয়, বিক্রয় বা হস্তান্তরের আগে বিভাগীয় অনুমোদন নিতে হবে। এমনকি অনুমতি ছাড়া আবাসিক ও বাণিজ্যিক ভবনও নির্মাণ করতে পারবেন না। ভবন নির্মাণের অনুমতি নেওয়ার সময় অর্থের উৎস সম্পর্কে জানাতে হবে। এ ছাড়া নিজের ও পরিবারের সদস্যদের স্থাবর-অস্থাবর সম্পত্তির হিসাব পাঁচ বছর পরপর জানানোর বিধান আছে।

এনবিআরের আলোচিত কর্মকর্তা মতিউর রহমান ও তাঁর স্বজনদের নামে এখন পর্যন্ত ৬৫ বিঘা (২ হাজার ১৪৫ শতাংশ) জমি, আটটি ফ্ল্যাট, দুটি রিসোর্ট ও পিকনিক স্পট এবং তিনটি শিল্পপ্রতিষ্ঠানের তথ্য পাওয়া গেছে।

এর মধ্যে তাঁর প্রথম স্ত্রী লায়লা কানিজের নামে ঢাকা, গাজীপুর, নরসিংদী, যশোর ও নাটোরে মোট ৮৪৮ দশমিক ৩৩ শতাংশ (২৫ দশমিক ৭০ বিঘা) জমি রয়েছে। আর ঢাকাতেই তাঁর নামে ফ্ল্যাট রয়েছে অন্তত চারটি। ২০২৩-২৪ করবর্ষের আয়কর বিবরণীতে লায়লা কানিজ তাঁর মোট সম্পদ দেখিয়েছেন ১০ কোটি ৩০ লাখ ৫১ হাজার টাকা।

সরকারি চাকরি বিধিমালায় বলা আছে, কোনো সরকারি কর্মচারী ও তাঁর পরিবারের সদস্যরা বিনিয়োগের ফাটকা ব্যবসা করবেন না, যা অফিসের দায়িত্ব পালনে তাঁকে বিব্রত বা প্রভাবিত করতে পারে। শেয়ারবাজারে বিনিয়োগকেই এখানে ফাটকা ব্যবসা বোঝানো হয়েছে।
