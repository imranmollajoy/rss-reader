ওমান যে এবারই বিশ্বকাপ প্রথম খেলল, তা নয়। ২০১৬ ও ২০২১ সালেও খেলেছে দলটি, এবার তো বিশ্বকাপে এসেছিল বাছাইপর্বে এশিয়ার চ্যাম্পিয়ন হয়েই। গত দুই আসরে একটি করে জয় থাকলেও এবার সেটি শূন্যই থাকছে দলটির। অন্তত শেষটি ইতিবাচক হোক, এমন আশা থাকলেও ইংল্যান্ডের কাছে শেষে এসে স্রেফ উড়ে যেতে হয়েছে তাদের। অবশ্য সব কটি ম্যাচই যে এমন একপেশে ছিল, তা নয়। নামিবিয়ার সঙ্গে প্রায় জেতা ম্যাচটি টাই হওয়ার পর সুপার ওভারে গিয়ে হারে তারা। অস্ট্রেলিয়াকে চাপে ফেলেছিল, স্কটল্যান্ডের সঙ্গেও সুযোগ হারানোর আক্ষেপ সঙ্গী তাদের। তাতে ব্যাটিংয়ের বড় দায় দেখলেও ইতিবাচক দিকও খুঁজে পেয়েছেন ওমান অধিনায়ক আকিব ইলিয়াস, ‘বোলাররা সত্যিই অনেক ভালো করেছে। তবে আমরা ফিল্ডিং নিয়ে আরও কাজ করতে পারি। তিন ম্যাচে বোধ হয় আট-নয়টি ক্যাচ ফেলেছি।’
