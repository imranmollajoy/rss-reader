আফগানিস্তানের পর ওয়েস্ট ইন্ডিজের কাছেও হেরে টি–টোয়েন্টি বিশ্বকাপের গ্রুপ পর্ব থেকে ছিটকে পড়ার শঙ্কায় নিউজিল্যান্ড। আগামীকাল সকালে পাপুয়া নিউগিনির বিপক্ষে আফগানিস্তান জিতলে অথবা ১ পয়েন্ট পেলেই নিউজিল্যান্ডের বিদায় নিশ্চিত হবে।

অথচ এই নিউজিল্যান্ডই একমাত্র দল হিসেবে সর্বশেষ তিনটি ওয়ানডে ও টি–টোয়েন্টি বিশ্বকাপে ন্যূনতম সেমিফাইনালে খেলেছে। এবারের দলটারও কোনো বিভাগেই ঘাটতি ছিল না। তবু কিউইদের এমন ছন্নছাড়া পারফরম্যান্স কেন, এর সুনির্দিষ্ট কারণ খুঁজছেন বিশ্লেষকেরা।

তবে পাকিস্তানের এক সমর্থক এবারের বিশ্বকাপে কেইন উইলিয়ামসন–ট্রেন্ট বোল্টদের ভরাডুবির একটা কারণ সামনে এনেছেন। আর সেই কথার পাল্টা জবাব দিয়েছেন নিউজিল্যান্ডের এক ক্রিকেটার। বিশ্বকাপ থেকে বাদ পড়ার শঙ্কায় থাকা দুই দলের এই ‘কথার লড়াই’য়ে সামাজিক যোগাযোগমাধ্যমে চলছে হাস্যরস।
