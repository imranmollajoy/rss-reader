ঈদের ছুটির আমেজ শুরু হয়ে গেছে গত শুক্রবার থেকেই। এরই মধ্যে শহর ছেড়েছে লাখো মানুষ। বন্ধ হয়ে গেছে শিক্ষাপ্রতিষ্ঠান, কলকারখানা, বাণিজ্যিক প্রতিষ্ঠান। এতে করে বিদ্যুৎ ও গ্যাসের চাহিদা কমে গেছে। তাই ঈদের ছুটিতে লোডশেডিং হওয়ার তেমন আশঙ্কা নেই। বাসাবাড়িতেও রান্নার কাজে গ্যাসের সরবরাহ স্বাভাবিক থাকতে পারে।

যেকোনো ছুটির সময় বিদ্যুতের চাহিদা কমে যায়। এতে বিদ্যুৎ উৎপাদন ও সরবরাহে তেমন ঘাটতি থাকে না। তবে কয়েক দিন ধরে বাতাসে আর্দ্রতার পরিমাণ বেশি থাকায় গরমে মানুষের হাঁসফাঁস অবস্থা। এ অবস্থায় বিদ্যুৎ বিভাগ ও বিদ্যুৎ উন্নয়ন বোর্ডের (পিডিবি) কর্মকর্তারা বলছেন, ঈদের ছুটির সময় সাধারণত বিদ্যুতের চাহিদা ১০ হাজার মেগাওয়াটের নিচে নেমে যায়। এবার গরম আবহাওয়ার কারণে গড়ে সাড়ে ১০ থেকে ১১ হাজার মেগাওয়াট হতে পারে চাহিদা। এই চাহিদা পূরণ করার মতো বিদ্যুৎকেন্দ্র ও জ্বালানির সরবরাহ নিশ্চিত করা হয়েছে। তাই শহরের পাশাপাশি গ্রামের মানুষও স্বস্তিতে থাকবে। তবে বর্ষার এ সময়ে বৃষ্টি হলে তাপমাত্রা কমে যায়, তখন বিদ্যুতের চাহিদা কমে যায়। এতে বিদ্যুৎ সরবরাহ ও উৎপাদনের তারতম্যের কারণে সাময়িক বিদ্যুৎ–বিভ্রাট হতে পারে কোথাও কোথাও।
