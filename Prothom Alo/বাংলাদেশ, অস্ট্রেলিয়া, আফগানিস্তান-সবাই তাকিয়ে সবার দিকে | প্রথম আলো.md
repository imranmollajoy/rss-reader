চন্ডিকা হাথুরুসিংহে যে সুপার এইটে উঠেই সন্তুষ্ট থাকার কথা বলেছেন, সেটাও সাকিব এদিন সংবাদ সম্মেলনে এসেই প্রথম জেনেছেন। কোচের ওই কথাটা বলার পেছনে যে অন্য কোনো উদ্দেশ্য আছে, তা বুঝতে অবশ্য তাঁর একটুও সমস্যা হয়নি। বরং দলের আবহে সেমিফাইনালের একটা স্বপ্ন ছিল বলেই সাকিবের দাবি। সেই স্বপ্ন যে শেষ ম্যাচে নামার সময়ও থাকতে পারে, এটা তিনি ভাবেননি। কেউই নয়।

ভারতের বিপক্ষে আজ অস্ট্রেলিয়া জিতে গেলে অবশ্য মাঠে নামার আগেই বাংলাদেশের আনুষ্ঠানিক বিদায়। আর অস্ট্রেলিয়া বড় ব্যবধানে হারলে বাংলাদেশ-আফগানিস্তানও তখন হয়ে উঠবে ‘ব্লকবাস্টার’। তা কাভার করার জন্য বাংলাদেশের কোনো সাংবাদিক সেন্ট ভিনসেন্টে থাকবেন না। অ্যান্টিগা পর্যন্ত আসা বাংলাদেশের ১৩–১৪ জন সাংবাদিকের অনেকেই হন্যে হয়ে অ্যান্টিগা থেকে সেন্ট ভিনসেন্টের টিকিট খুঁজেছেন। তা না পেয়ে সান্ত্বনা খুঁজেছেন, অর্থহীন এই ম্যাচ কাভার না করলেই–বা কী!

অর্থ দাঁড়িয়ে গেলেও এখন আর কিছু করার নেই। বাংলাদেশের সেমিফাইনালে ওঠার কাগুজে সম্ভাবনা নিয়ে শুরু হোক বা না হোক, এই ম্যাচে একটা ‘রেকর্ড’ কিন্তু হচ্ছেই। এই প্রথম বিশ্বকাপে কোনো ম্যাচ খেলবে বাংলাদেশ দল, যেখানে বাংলাদেশের কোনো সাংবাদিক থাকবেন না!
