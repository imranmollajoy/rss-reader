আন্তর্জাতিক নিন্দা-প্রতিবাদ-চাপের মধ্যে বলিভিয়ায় একটি অভ্যুত্থানচেষ্টা ব্যর্থ হয়েছে। দেশটির সেনাবাহিনীর ওপর নিজের নিয়ন্ত্রণ পুনঃপ্রতিষ্ঠা করেছেন প্রেসিডেন্ট লুইস আর্সে।

স্থানীয় সময় গতকাল বুধবার বিকেলে দেশটির সেনাবাহিনীর জেনারেল হুয়ান হোসে জুনিগার নেতৃত্বে এই অভ্যুত্থানচেষ্টা হয়। হুয়ানসহ অভ্যুত্থানচেষ্টায় জড়িত সেনারা দেশটির রাজধানী লা পাজের প্রেসিডেন্ট প্রাসাদে হানা দেন। তাঁরা প্রাসাদের বাইরের চত্বরে অবস্থান নেন।

স্থানীয় গণমাধ্যমে প্রকাশিত প্রতিবেদনে বলা হয়, একটি ট্যাংক প্রেসিডেন্ট প্রাসাদের ফটক ভেঙে ফেলে।

তবে কয়েক ঘণ্টার মধ্যে জেনারেল হুয়ান তাঁর অনুগত সেনাদের অভ্যুত্থান থেকে সরে আসার আদেশ দেন।

অবশ্য হুয়ানের এমন আদেশের আগে বিশ্বনেতারা বলিভিয়ায় সেনাবাহিনীর অভ্যুত্থানচেষ্টাকে বেআইনি বলে বর্ণনা করেন। অভ্যুত্থানচেষ্টার তীব্র নিন্দা জানান। বলিভিয়ার লুইস সরকারের প্রতি সমর্থন জানান।

অভ্যুত্থানচেষ্টা থেকে সেনাদের সরে যাওয়ার ঘটনাকে স্বাগত জানান প্রেসিডেন্ট লুইস। তিনি একে বলিভিয়ার গণতন্ত্রের বিজয় হিসেবে অভিহিত করেন।
