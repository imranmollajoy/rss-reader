ইকুয়েডর আর্জেন্টিনার প্রতিপক্ষ হয়েছে ‘বি’ গ্রুপে রানার্সআপ হয়ে। আজ গ্রুপে নিজেদের শেষ ম্যাচে মেক্সিকোর সঙ্গে গোলশূন্য ড্র করে ইকুয়েডর। এতে মেক্সিকো–ইকুয়েডর দুই দলের পয়েন্ট সমান ৪ হলেও লাতিন আমেরিকার দেশটি গোল ব্যবধানে এগিয়ে (‍+১) গ্রুপে দ্বিতীয় হয়েছে। একই গ্রুপের অন্য ম্যাচে জ্যামাইকাকে ৩–০ গোলে হারিয়েছে ভেনেজুয়েলা। আগেই কোয়ার্টার ফাইনাল নিশ্চিত করে ফেলা ভেনেজুয়েলা ৯ পয়েন্ট নিয়ে গ্রুপসেরা হয়ে শেষ আটে পেয়েছে কানাডাকে। ৬ জুলাই ভেনেজুয়েলা–কানাডা ম্যাচের জয়ী দল সেমিফাইনালে খেলবে আর্জেন্টিনা–ইকুয়েডরের মধ্যে জয়ী দলের বিপক্ষে।

‘এ’ ও ‘বি’ গ্রুপের সব ম্যাচ শেষ হয়ে কোয়ার্টারের সমীকরণ মিলে গেলেও ‘সি’ ও ‘ডি’ গ্রুপের শেষ ম্যাচ এখনো বাকি। আগামীকাল ‘সি’ গ্রুপের ম্যাচে খেলবে যুক্তরাষ্ট্র–উরুগুয়ে ও বলিভিয়া–পানামা। বলিভিয়া ছাড়া বাকি তিন দলই এখনো কোয়ার্টার ফাইনালের দৌড়ে আছে। উরুগুয়ের পয়েন্ট ৬, যুক্তরাষ্ট্র ও পানামার ৩ করে।  
‘ডি’ গ্রুপের ম্যাচ হবে বাংলাদেশ সময় বুধবার সকালে। যেখানে ব্রাজিলের প্রতিপক্ষ কলম্বিয়া, প্যারাগুয়ের প্রতিপক্ষ কোস্টারিকা। এই গ্রুপে প্যারাগুয়ে এরই মধ্যে ছিটকে পড়েছে। কলম্বিয়া ৬ পয়েন্ট নিয়ে শীর্ষে, ব্রাজিল ৪ পয়েন্ট নিয়ে দুইয়ে ও কোস্টারিকা ১ পয়েন্ট নিয়ে তৃতীয় স্থানে আছে।
