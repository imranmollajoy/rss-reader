**শত্রু নাকি মিত্ররা নেপথ্যে**

শেবকাত পাশার হত্যাকাণ্ড নিয়ে নানা প্রশ্ন উঠেছিল। প্রথম প্রশ্নটি উঠেছিল তাঁর চালককে নিয়ে। সেদিন আততায়ীর গুলিতে এক সহযোগীসহ শেবকাত পাশা নিহত হলেও অক্ষত ছিলেন গাড়ির চালক। আরেকটি রহস্যজনক বিষয় ছিল সেই গাড়িতে থাকা তৃতীয় ব্যক্তি। রহস্যজনকভাবে সে ব্যক্তি পালাতে সমর্থ্য হয়েছিলেন।

এশরেফ বে নামে পালিয়ে যাওয়া সেই ব্যক্তি একবার নয়, দুবার পিস্তল দিয়ে আততায়ীদের লক্ষ্য করে গুলে করেন। দুবারই তাঁর লক্ষ্যভ্রষ্ট হওয়ার ঘটনাটা ছিল রহস্যজনক। ১৯১৩ সালের ২৪ জুন হত্যার ঘটনায় ১২ জনকে অভিযুক্ত করা হয়।

শেবকাত পাশাকে যে–ই হত্যা করুক, তাঁর হত্যাকাণ্ডকে ক্ষমতাসীন সিইউপির সরকার অর্থাৎ তরুণ তুর্কি বিপ্লবের ওপর বড় এক আঘাত হিসেবে বিবেচনা করা হয়। কারণ, শেবকাত পাশার সুনাম ও সম্মানে ভর করেই সিইউপির সরকার চলছিল।

প্রথম বলকান যুদ্ধে লজ্জাজনক পরাজয়ের পর ওসমানি সাম্রাজ্য সামরিক বাহিনীতে সংস্কার আনার চেষ্টা চালাচ্ছিল। শেবকাত পাশার হত্যাকাণ্ড ওসমানি সাম্রাজ্যের সে চেষ্টাতেও বড় ধরনের একটি আঘাত বলে মনে করেন বিশ্লেষকেরা।

এসব সমসাময়িক বিশ্লেষণও অবশ্য ভুল হতে পারে। শেবকাত পাশার মৃত্যুর পরে তরুণ তুর্কি বিপ্লবের ‘ত্রয়ী’ হিসেবে পরিচিত এনভার পাশা, তালাত পাশা ও জেমাল পাশা সিউপির একজন মিসরীয় সদস্যকে গ্র্যান্ড ভাইজারের মতো পদে নিয়োগ দেন। তাঁকে নামমাত্র গ্র্যান্ড ভাইজার করে ক্ষমতা নিজেদের কবজায় রাখেন এই ত্রয়ী।
