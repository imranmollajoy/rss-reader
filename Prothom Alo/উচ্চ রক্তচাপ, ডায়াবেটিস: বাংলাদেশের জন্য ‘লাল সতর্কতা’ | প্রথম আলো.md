**ক্রান্তিকাল নাকি দ্বিগুণ বোঝা**

দেশে ডায়রিয়াজনিত রোগ বা কলেরা, বসন্তের মতো সংক্রামক রোগে মানুষ এখন কম মারা যায়। বসন্তে মানুষ মারা যায়ই না। পাশাপাশি শিশুর মৃত্যু কমেছে, মাতৃমৃত্যু কমেছে। এর প্রভাব পড়েছে জনমিতিক কাঠামোতে। মোট প্রজনন হার কমেছে। বেড়েছে গড় আয়ু। এখন প্রায় ৭০ শতাংশ মানুষের মৃত্যু হচ্ছে ক্যানসার, স্ট্রোক, হৃদ্‌রোগ, শ্বাসতন্ত্রের রোগ, কিডনি রোগ বা এ ধরনের অসংক্রামক রোগে।

জনস্বাস্থ্যবিদেরা বলছেন, বাংলাদেশ সংক্রামক রোগের বিপদ পেছনে ফেলে আসতে পারেনি। মৃত্যু না হলেও প্রতিবছর বহু মানুষ ডায়রিয়াজনিত রোগে আক্রান্ত হয়। প্রতিবছর বহু মানুষের মৃত্যু হয় যক্ষ্মায়। মৃত্যু সেই অর্থে কম হলেও দেশে নতুন করে ডেঙ্গুর মতো রোগের ঝুঁকি বেড়েছে। তাই জনস্বাস্থ্যবিদদের একটি অংশ এই দাবি করে যে বাংলাদেশ সংক্রামক ও অসংক্রামক দুই ধরনের রোগের চাপের মধ্যে আছে। রোগের জোড়া বোঝা বইতে হচ্ছে বাংলাদেশকে। একধরনের রোগ শেষ হয়ে অন্য রোগের প্রাদুর্ভাব বাড়ছে বিষয়টি পুরোপুরি সে রকম নয়।

বাংলাদেশে প্রতিবেশী দেশগুলোর তুলনায় অসংক্রামক রোগে মৃত্যু বেশি হচ্ছে। ভারত, নেপাল ও পাকিস্তানে অসংক্রামক রোগে মৃত্যুর হার যথাক্রমে ৬৬ শতাংশ, ৬৬ ও ৬০ শতাংশ। বৈশ্বিকভাবে নিম্ন ও মধ্যম আয়ের দেশগুলোতে অসংক্রামক রোগে মৃত্যু ৬৪ শতাংশ। আর বাংলাদেশে ৭০ শতাংশ। বাংলাদেশে মোট মৃত্যুর ১৭ শতাংশ হৃদ্‌রোগ ও স্নায়ুরোগে, ১১ শতাংশ দীর্ঘস্থায়ী শ্বাসতন্ত্রের রোগে, ১০ শতাংশ ক্যানসারে ও ৩ শতাংশ ডায়াবেটিসে। গবেষকেরা ধারণা করছেন, ২০৪০ সাল নাগাদ মোট মৃত্যুর ৮০ শতাংশ হবে অসংক্রামক রোগে।
