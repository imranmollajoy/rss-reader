নিখোঁজ সৌরভের পরিবার ও ফায়ার সার্ভিস সূত্রে জানা গেছে, সৌরভ, জুবায়ের ও সিয়াম আজ দুপুর ১২টার দিকে মেঘনা নদীর পান্থশালা ঘাটে গোসল করতে নামেন। তীব্র স্রোতে গোসলের একপর্যায়ে সৌরভ নদীতে তলিয়ে যাচ্ছিলেন। তাঁকে বাঁচাতে জুবায়ের ও সিয়াম এগিয়ে গেলে তাঁরাও তলিয়ে যান। এ সময় কাছেই থাকা একটি নৌকার যাত্রীরা এগিয়ে গিয়ে জুবায়ের ও সিয়ামকে জীবিত উদ্ধার করতে পারলেও সৌরভ পানিতে তলিয়ে যান।  জুবায়ের ও সিয়ামকে রায়পুরা উপজেলা স্বাস্থ্য কমপ্লেক্সে নেওয়া হলে জরুরি বিভাগের চিকিৎসক তাঁদের প্রাথমিক চিকিৎসা দিয়ে নরসিংদী সদর হাসপাতালে পাঠান।
