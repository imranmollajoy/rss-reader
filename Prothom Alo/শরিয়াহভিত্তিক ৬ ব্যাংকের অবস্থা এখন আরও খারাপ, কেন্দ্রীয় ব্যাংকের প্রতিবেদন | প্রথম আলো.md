বাংলাদেশ ব্যাংকের অন্য এক প্রতিবেদনে দেখা গেছে, গত মে পর্যন্ত ওই পাঁচ ব্যাংকে চলতি হিসাবে ঘাটতি ছিল ১৬ হাজার ৪৩৯ কোটি টাকা। এর মধ্যে ফার্স্ট সিকিউরিটি ইসলামী ব্যাংকের ৮ হাজার ৯৩৫ কোটি টাকা, ইসলামী ব্যাংকের ২ হাজার ১২৭ কোটি টাকা, সোশ্যাল ইসলামী ব্যাংকের ৩ হাজার ৮৯ কোটি টাকা, ইউনিয়ন ব্যাংকের ২ হাজার ৬১ কোটি টাকা ও গ্লোবাল ইসলামী ব্যাংকের ২২৭ কোটি টাকা ঘাটতি ছিল।

এ বিষয়ে বক্তব্যের জন্য এসব ব্যাংকের ব্যবস্থাপনা পরিচালকদের (এমডি) মুঠোফোনে যোগাযোগের চেষ্টা করা হলেও তাঁরা কেউই সাড়া দেননি।

এদিকে সংকটের পরিস্থিতিতেও ইসলামি ধারার ব্যাংকগুলো জনবল নিয়োগ দিয়ে চলছে। নিয়োগ পাওয়ার ক্ষেত্রে প্রাধান্য পাচ্ছেন চট্টগ্রামের একটি এলাকার নাগরিকেরা। গত ডিসেম্বরের শেষে ইসলামি ব্যাংকগুলোয় জনবল ছিল ৪৮ হাজার ৮৮৩ জন, যা মার্চে বেড়ে দাঁড়ায় ৪৯ হাজার ৭৪২ জন। তবে আলোচ্য ইসলামি ব্যাংকগুলোর আনা রেমিট্যান্স বা প্রবাসী আয় বেড়েছে, কিন্তু রপ্তানি আয় কমেছে।

গত মার্চ প্রান্তিকে ইসলামি ব্যাংকগুলোর মাধ্যমে প্রবাসীরা পাঠিয়েছেন ২৭ হাজার টাকা, যা ডিসেম্বরে ছিল ২৪ হাজার কোটি টাকা। আর জানুয়ারি-মার্চ সময়ে এসব ব্যাংকের মাধ্যমে রপ্তানি আয় আসে ২৯ হাজার কোটি টাকা, যা ডিসেম্বরে ছিল ৩০ হাজার কোটি টাকার বেশি। অর্থাৎ তিন মাসে এসব ব্যাংকের মাধ্যমে রপ্তানি আয় ১ হাজার কোটি টাকা কম এসেছে। রপ্তানি আয় কমলেও আমদানির দায় পরিশোধ ঠিকই বেড়েছে।
