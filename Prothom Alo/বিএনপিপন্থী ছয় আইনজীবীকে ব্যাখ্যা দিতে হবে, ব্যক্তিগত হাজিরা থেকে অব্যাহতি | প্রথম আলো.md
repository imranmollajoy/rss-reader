বিএনপিপন্থী সাতজন আইনজীবী হলেন কায়সার কামাল, এ জে মোহাম্মদ আলী, ফাহিমা নাসরিন, মো. আবদুল জব্বার ভূঁইয়া, মো. রুহুল কুদ্দুস, মোহাম্মদ মাহবুবুর রহমান খান ও গাজী কামরুল ইসলাম।

আদালত অবমাননার অভিযোগ করা আবেদনের শুনানি নিয়ে গত ১৫ নভেম্বর আপিল বিভাগ আদেশ দেন। সংবাদ সম্মেলনে দেওয়া বক্তব্যের সূত্র ধরে আদালত অবমাননার আবেদনে যে প্রশ্ন তোলা হয়েছে, সে বিষয়ে নিজেদের ভূমিকা ব্যাখ্যা করতে বিএনপিপন্থী সাত আইনজীবীকে গত ১৫ জানুয়ারি সকাল নয়টায় আপিল বিভাগে (১ নম্বর কোর্টে) হাজির হতে নির্দেশ দেন আপিল বিভাগ।  নির্ধারিত সেই তারিখে তাঁরা আদালতে হাজির হন।

আগের ধারাবাহিকতায় আজ আবার বিষয়টি আদালতে ওঠে। সাতজন আইনজীবীর মধ্যে জ্যেষ্ঠ আইনজীবী এ জে মোহাম্মদ আলী মারা গেছেন। অপর ছয়জন আইনজীবী আজ আদালতে হাজির হন।

তাঁদের পক্ষে শুনানিতে ছিলেন জ্যেষ্ঠ আইনজীবী জয়নুল আবেদীন ও এ এম মাহবুব উদ্দিন খোকন।

শুনানিতে জ্যেষ্ঠ আইনজীবী জয়নুল আবেদীন বলেন, প্রয়াত জ্যেষ্ঠ আইনজীবী এ জে মোহাম্মদ আলী ছাড়া বাকি সবাই উপস্থিত আছেন। তাঁরা সবাই আইনজীবী সমিতির সদস্য। আদালতের ভাবমূর্তি ও মর্যাদ রক্ষা করা দায়িত্ব বলে তাঁরা মনে করেন। কিছু ঘটনা ঘটেছে। যত কিছুই হোক না কেন, আমরা আদালতে উপস্থিত হই। আদালতের সম্মান, আমাদের সম্মান।  
