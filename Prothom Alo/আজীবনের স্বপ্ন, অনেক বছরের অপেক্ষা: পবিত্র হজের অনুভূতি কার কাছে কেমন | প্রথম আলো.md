কুরেশির মতো ধর্মপ্রাণ অনেক মুসলমান তাঁদের হজ পালনের স্বপ্ন পূরণ করতে পারছেন। তবে হাজার হাজার মানুষ হজ পালনের অনুমতি পেতে অপেক্ষায় থাকছেন বছরের পর বছর। সংযুক্ত আরব আমিরাতের নূরা টি. তাঁদেরই একজন। তিনি বলেন, ‘বোন ও ভাইয়েরা এবং তাঁদের পরিবারের সদস্যদের সঙ্গে হজ পালনে যাওয়ার জন্য আমি আবেদন করেছি। কিন্তু প্রতিবছর সীমিতসংখ্যক লোক এ অনুমতি পান। আমাদের সেই সুযোগ এখনো আসেনি।’

৩৪ বছর বয়সী এই নারী তাঁর কয়েকজন বন্ধুকে হজ পালনে যেতে দেখেছেন। কিন্তু নিজে যেতে না পারায় উদ্বিগ্ন তিনি। বলেন, ‘গত বছর আমার এক বন্ধু হজ পালনে যান। তিনি বলেছেন, বেশ পরিশ্রমের কাজ এটি।’ নূরা আরও বলেন, ‘আমি যত শিগগির সম্ভব হজ পালনে যেতে চাই, যেন সব ঠিকঠাক আদায় করতে পারি।’

হজের ক্ষেত্রে বেশকিছু আনুষ্ঠানিকতা পালন করতে হয়। এ জন্য মক্কায় থাকতে হয় অন্তত চার দিন। হজের মূল আনুষ্ঠানিকতা সম্পন্ন হয় আরাফার দিন। ৯ জিলহজ আরাফার ময়দানে উপস্থিতির পর হাজিরা চলে যান মুজদালিফায়। সেখানে উন্মুক্ত প্রান্তরে রাত কাটিয়ে পরদিন মিনার উদ্দেশে রওনা দেন তাঁরা। মিনার জামারায় শয়তানকে লক্ষ করে তাঁদের কঙ্কর ছুড়তে হয়। সেখান থেকে পবিত্র মসজিদুল হারামে গিয়ে তাওয়াফ সম্পন্ন করেন।
