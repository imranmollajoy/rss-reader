**খ্রিষ্টীয় জায়নবাদ**

গাজায় যুদ্ধবিরতির দাবিতে যুক্তরাষ্ট্রে শুরু থেকেই বিক্ষোভ ও অবস্থান কর্মসূচি পালন করে আসছিলেন ইহুদি অধিকারকর্মীরা। এমনকি গাজায় হামলা এবং ইসরায়েলি দখলদারত্বের বিরোধিতা করে কর্মসূচি পালন করে আসছে অর্থোডক্স ইহুদিদের কিছু অংশও। কিন্তু যুক্তরাষ্ট্রে এ ধরনের কর্মসূচির বিরুদ্ধে প্রথমে বাধা আসে প্রশাসনের পক্ষ থেকে।

এ ছাড়া গাজায় যুদ্ধবিরতির দাবিতে যুক্তরাষ্ট্রের বিভিন্ন বিশ্ববিদ্যালয়ে শুরু হওয়া শিক্ষার্থীদের বিক্ষোভে হামলার ঘটনাও ঘটেছে। এসব হামলার সঙ্গে কট্টরপন্থী খ্রিষ্টানরা জড়িত, যাঁরা খ্রিষ্টীয় জায়নবাদী হিসেবে পরিচিত। আর এই খ্রিষ্টীয় জায়নবাদের নেপথ্যে রয়েছে ইভানজেলিক্যাল খ্রিষ্টানদের ধর্মতত্ত্ব।

দ্য গার্ডিয়ানের এক প্রতিবেদনে বলা হয়, ইভানজেলিক্যাল খ্রিষ্টানদের একটি ধারার বিশ্বাস হলো, ইহুদিদের নিজ ভূমিতে (ফিলিস্তিনে) ফেরাটা সাত বছরের মহাযুদ্ধের (আর্মাগেডন) ক্ষণগণনারই অংশ। এ যুদ্ধের শেষে যিশুখ্রিষ্ট ফিরে আসবেন। ইভানজেলিক্যাল খ্রিষ্টানদের কেউ কেউ ৭ অক্টোবর ইসরায়েলে হামাসের হামলাকে ওই ভবিষ্যদ্বাণীরই অংশ বলে মনে করেন।

ফলে ওই হামলার পর ইসরায়েলের প্রতি সমর্থন জানাতে দেরি করেনি যুক্তরাষ্ট্রের ইভানজেলিক্যাল গোষ্ঠীগুলো। কারণ, তারা মনে করে, ইহুদিরা ঈশ্বরের নির্বাচিত এবং যারা তাঁদের প্রতি সদাচরণ করবেন, ঈশ্বর তাঁদের প্রতি সদয় হবেন।

গত ৭ অক্টোবরের হামলার কয়েক ঘণ্টা পর সামাজিক যোগাযোগমাধ্যম এক্সে একটি পোস্ট দেয় ক্রিশ্চিয়ান ইউনাইটেড ফর ইসরায়েল (সিইউএফডি) নামের একটি ইভানজেলিক্যাল লবিস্ট গোষ্ঠী। তাদের এক কোটির বেশি সদস্য আছে বলে দাবি করা হয়। পোস্টে হামাসকে ‘সন্ত্রাসী’ আখ্যা দিয়ে বলা হয়, ‘তোমরা ইসরায়েলের প্রতি যা করছ, ঈশ্বরও তোমাদের প্রতি তেমনই করবেন।’

এর পরপরই ‘ইসরায়েলের সমর্থনে ইভানজেলিক্যাল বিবৃতি’ নামে আরেকটি বিবৃতি দেয় নৈতিকতা ও ধর্মীয় স্বাধীনতা কমিশন। এটি সাদার্ন ব্যাপ্টিস্ট কনভেনশনের একটি শাখা। সাদার্ন ব্যাপ্টিস্ট কনভেনশনের অধীন যুক্তরাষ্ট্রে ৪৫ হাজার গির্জা রয়েছে। হামলার পরের সপ্তাহগুলোয় প্রতি রোববার গির্জাগুলোয় যাজকদের বক্তব্যে বিষয়টি প্রাধান্য পায়।

সিইউএফডির প্রভাবশালী প্রতিষ্ঠাতা ইভানজেলিক্যাল যাজক জন হ্যাগি যিশুখ্রিষ্টের প্রত্যাবর্তনের ধর্মীয় ভবিষ্যদ্বাণী ২০২২ সালে টিবিএন নেটওয়ার্কে ব্যাখ্যা করেছিলেন। তিনি বলেন, ইসরায়েলে ইহুদিদের অবস্থান করাটা যিশুর প্রত্যাবর্তনের পূর্বশর্ত।

হ্যাগি বলেন, ‘শিগগির যা ঘটতে যাচ্ছে, সেটা হচ্ছে খ্রিষ্টবিরোধী আসবেন এবং তাঁর সাত বছরের সাম্রাজ্য, যা আর্মাগেডনে ধ্বংস হয়ে যাবে। এরপর যিশুখ্রিষ্ট জেরুজালেম শহরে তাঁর সিংহাসন স্থাপন করবেন। তিনি এমন এক রাজ প্রতিষ্ঠা করবেন, যা কখনো শেষ হবে না।’

২০১৫ সালে পিউ রিসার্চের এক জরিপে দেখা যায়, যুক্তরাষ্ট্রে ইভানজেলিক্যাল খ্রিষ্টানদের প্রতি প্রায় ৬ কোটি ২০ লাখ মানুষের সমর্থন আছে। রিপাবলিকান পার্টির বড় অংশই ইভানজেলিক্যাল প্রভাবিত।

বর্তমানে মার্কিন কংগ্রেসের শতাধিক সদস্য ইভানজেলিক্যাল হিসেবে পরিচিত। সম্প্রতি বিষয়টি আরও প্রকাশ্যে এসেছে। তাঁদের অনেকেই ধর্মীয় কারণে ইসরায়েলের প্রতি নিজেদের সমর্থনের বিষয়টি জানান।  
সিএনএনের এক প্রতিবেদনে বলা হয়, ২০২০ সালের নির্বাচনে সামগ্রিক ভোটারদের ২৮ শতাংশই ছিল ইভানজেলিক্যাল, যাদের চার ভাগের তিন ভাগই ডোনাল্ড ট্রাম্পকে ভোট দিয়েছিলেন।

ইভানজেলিক্যাল লবির কারণেই ২০১৮ সালে জেরুজালেমকে ইসরায়েলের রাজধানী হিসেবে স্বীকৃতি দেন তৎকালীন প্রেসিডেন্ট ডোনাল্ড ট্রাম্প। একই সঙ্গে তেল আবিব থেকে যুক্তরাষ্ট্রের ‍দূতাবাস জেরুজালেমে স্থানান্তর করেন তিনি। ট্রাম্প ও হ্যাগি পরে বিষয়টি স্বীকারও করেছেন।

এমনকি গাজা যুদ্ধ শুরুর পর ইসরায়েলে স্বেচ্ছাসেবী হিসেবে কাজ করছেন অনেক ইভানজেলিক্যাল মার্কিন। গাজা যুদ্ধের জন্য সাড়ে তিন লাখের মতো রিজার্ভ সেনা তলব করে ইসরায়েল সরকার। এর প্রভাব পড়ে দেশটির শিল্পকারখানাসহ বিভিন্ন প্রতিষ্ঠানে। জনবলের ঘাটতি পূরণে এসব প্রতিষ্ঠানে স্বেচ্ছাশ্রম দিচ্ছেন এসব ইভানজেলিক্যাল খ্রিষ্টান।
