আধ্যাত্মিক নেতা রাম দাস একটি গল্প বলেন। সমুদ্রতীরের দিকে ছুটতে থাকা দুটি ঢেউয়ের গল্প। একটি বড়, একটি ছোট। বড় ঢেউটি দেখতে পায়, একটু দূরেই তীর। সে দেখে, সামনের বড় ঢেউগুলো কীভাবে তীরে আছড়ে পড়ছে।

ছোট ঢেউটিকে সে সতর্ক করে। কিন্তু ছোট ঢেউ বড়র কথা আমলে নেয় না। বলে, ‘ভেবো না। আমাদের কিচ্ছু হবে না।’

বড় ঢেউ বোঝায়, ‘তুমি বুঝতে পারছ না। আমাদের দিন শেষ হয়ে আসছে।’ ছোট ঢেউ ঠান্ডা গলায় বলে, ‘না। কখনোই নয়। কেন জানো? কারণ, তুমি ঢেউ নও, তুমি পানি।’

গল্পটি আমার খুব পছন্দ। এই গল্পের শিক্ষা হলো, অনেক বদলের মধ্য দিয়ে গেলেও ভুলে যেয়ো না, তুমি আদতে কে? আমার বয়স ৬০। এ পর্যন্ত পৌঁছাতে পৌঁছাতে তোমরাও অনেক বদলের মধ্য দিয়ে যাবে।

কিছু বদলকে ‍তুমি সাদরে গ্রহণ করবে, কিছু হবে অপ্রত্যাশিত। আমার বেলায় যেমন মাইক্রোসফটে পেশাজীবন শুরু করা, ক্যানসারের আঘাতে সবচেয়ে কাছের বন্ধুকে হারানো, প্রেমে পড়া, মা হওয়া, মেয়ে ও নারীদের জন্য কাজ শুরু করা, ৩০ বছরের একটা সম্পর্কের ইতি টানা, এই সবই একেকটা বদলের ধাপ।
