ঘটনার প্রত্যক্ষদর্শী উত্তর আমবাড়িয়া এলাকার বাসিন্দা মো. শামসুল আলম প্রথম আলোকে বলেন, ‘সকাল সাড়ে সাতটার দিকে বাড়ি থেকে বের হয়ে দেখি ইঞ্জিনে আগুন ধরা একটি মালবাহী ট্রেন উত্তর আমবাড়িয়ে রেলক্রসিং এলাকায় এসে থামে। আগুন দেখে স্থানীয় নারী-পুরুষ সবাই কলসি, বালতিতে পানি এনে আগুন নেভানোর চেষ্টা করেন। পরে ফায়ার সার্ভিসের কর্মীরা এসে দেড় ঘণ্টার চেষ্টায় আগুন নিয়ন্ত্রণে আনেন।’

জানতে চাইলে ইঞ্জিনে আগুন ধরা ট্রেনটির লোকোমাস্টার মো. শাহজাহান বলেন, ‘ইঞ্জিনের একটি যন্ত্র থেকে আগুনের সূত্রপাত। আগুন লাগার বিষয়টি টের পেয়ে আমরা ট্রেন থামাই। পরীক্ষা-নিরীক্ষার পর ক্ষয়ক্ষতির বিষয়ে জানা যাবে।’

জানতে চাইলে চট্টগ্রাম জেলা পুলিশের অতিরিক্ত পুলিশ সুপার মো. রাকিব খান প্রথম আলোকে বলেন, ‘মিরসরাইয়ে রেলের ইঞ্জিনে আগুন লাগার খবর পেয়ে আমি ঘটনাস্থলে গিয়ে নিরাপত্তার কাজ তদারক করেছি। আগুন লাগা ইঞ্জিনটি বেশ পুরোনো ছিল। দেখে মনে হয়েছে অনেক পুরোনো ইঞ্জিন হওয়ায় এ দুর্ঘটনা ঘটেছে।’
