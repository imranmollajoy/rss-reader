ব্যবসায়ীদের অভিযোগ, জেলায় ছোট-বড় মিলিয়ে অন্তত ১৫০ জন চামড়া ব্যবসায়ী আছেন। ট্যানারিমালিকদের কাছে জিম্মি হয়ে পড়েছেন এসব ব্যবসায়ী। সরকার চামড়ার দাম নির্ধারণ করে দিলেও ট্যানারিমালিকেরা সে দামে চামড়া কেনেন না। এই পরিস্থিতিতে লোকসান ঠেকাতে স্থানীয় ব্যবসায়ীরা খুচরা পর্যায়ে কম দামে চামড়া বিক্রি করতে বাধ্য হন। উল্টো বছরের পর বছর ধরে ট্যানারিমালিকেরা ব্যবসায়ীদের কাছ থেকে চামড়া কিনে টাকা বকেয়া রাখছেন। ২০০৮ সাল থেকে ২০২৩ সাল পর্যন্ত নওগাঁর চামড়া ব্যবসায়ীদের প্রায় ১২ কোটি টাকা বকেয়া পাওনা আছে ট্যানারিমালিকদের কাছে। বকেয়া টাকা না পেয়ে অনেক ব্যবসায়ী পুঁজি হারিয়ে ব্যবসা বন্ধ করে দিয়েছেন।

জেলা চামড়া ব্যবসায়ী গ্রুপের সাবেক সভাপতি আলাউদ্দিন খান বলেন, ‘গত পাঁচ বছরে ঢাকায় ট্যানারিমালিকের কাছে তাঁর প্রায় ১২ লাখ টাকা বকেয়া ছিল। কয়েক দিন আগে দুই ট্যানারিমালিক তিন লাখ টাকা পরিশোধ করেছেন। কোরবানির সময় ধারদেনা করে চামড়া কিনতে হয়। কিন্তু ধারের টাকা আমরা পরিশোধ করতে পারি না। অন্যদিকে ট্যানারিমালিকেরাও আমাদের টাকা আটকে রাখেন। এভাবে আসলে ব্যবসা চলে না।’

নওগাঁ জেলা চামড়া ব্যবসায়ী গ্রুপের সভাপতি মোমতাজ হোসেন বলেন, গত বছর জেলায় গরু ও ছাগলসহ প্রায় ১ লাখ ৬৫ হাজার পিস চামড়া প্রস্তুত করা হয়েছিল, যার বাজারদর ছিল প্রায় ছয় কোটি টাকা। এ বছরও একই পরিমাণ চামড়া কিনে প্রস্তুত করা হবে।
