টাইমস নাউ টেলিভিশনকে সুশীল বলেন, যাঁরা এই নথি (ফাইল) নিয়ে বসেছিলেন, আর এখন তা সচল করার সিদ্ধান্ত নিয়েছেন, তাঁদেরই বিষয়টি ব্যাখ্যা করা উচিত। কেন দেরি হলো, সে বিষয়ে একটি তদন্ত হওয়া উচিত। জবাবদিহি আদায় করা উচিত।

অনেকে এই পদক্ষেপকে মোদির সমালোচকদের মুখ বন্ধ করার আরেকটি প্রচেষ্টা হিসেবে দেখছেন। লেখক অমিতাভ ঘোষ এক্সে (সাবেক টুইটার) লিখেছেন, অরুন্ধতীকে হেনস্তা করা পুরোপুরি বিবেকবর্জিত কাজ। তিনি একজন বড় মাপের লেখক। তাঁর মতামত দেওয়ার অধিকার রয়েছে। এক দশক আগে তিনি যা বলেছিলেন, সে জন্য তাঁর বিচার করার বিরুদ্ধে আন্তর্জাতিক পর্যায়ে প্রতিবাদ হওয়া উচিত।

গত বছরের অক্টোবরে দিল্লির কর্তৃপক্ষ মামলাটি আদালতে নিয়ে যাওয়ার অনুমোদন দেয়। তখন কানাডার লেখক ও অধিকারকর্মী নাওমি ক্লেইন এক্স পোস্টে মোদিকে সতর্ক করে দিয়েছিলেন। বলেছিলেন, ‘আপনার সবচেয়ে সোচ্চার সমালোচককে চুপ করানোর জন্য এই রাজনৈতিক বিচারের পরিণতি কী হবে, সে সম্পর্কে আপনার কোনো ধারণা নেই।’

গত দুই দশকে অরুন্ধতী কাশ্মীর, পারমাণবিক অস্ত্র, বড় বাঁধ, বিশ্বায়ন, দলিত আইকন বি আর আম্বেদকর, মাওবাদী বিদ্রোহীদের সঙ্গে বৈঠক, এডওয়ার্ড স্নোডেন ও জন কুসাকের সঙ্গে কথোপকথনের মতো বিষয়ের ওপর বেশ কিছু নন-ফিকশন বইসহ অনেক প্রবন্ধ লিখেছেন।
