ময়মনসিংহ চেম্বার অব কমার্স অ্যান্ড ইন্ডাস্ট্রির সহসভাপতি শংকর সাহা বলেন, গ্যাস থাকবে না, এই খবর আগেভাগে জানালে বিকল্প ব্যবস্থা করা যেত। কিন্তু রাতের বেলায় যখন মাইকিং করা হয়, তখন আর কিছুই করার ছিল না। মানুষ খাবারের জন্য চরম কষ্ট করছেন।

তিতাসের ময়মনসিংহের আঞ্চলিক বিক্রয় বিভাগের উপমহাব্যবস্থাপক সুরঞ্জিত কুমার দে বলেন, গ্যাস সঞ্চালন লাইনে ক্ষতিগ্রস্ত হওয়ায় ময়মনসিংহ ও নেত্রকোনা জেলায় গ্যাস সরবরাহ বন্ধ রয়েছে। তিতাসের অধীন আবাসিক গ্রাহক ৪০ হাজার, বাণিজ্য গ্রাহক আছেন ২৫০ ও সিএনজি পাম্প আছে ১৩টি। এর সব কটিতে গ্যাস সরবরাহ বন্ধ আছে। তিনি জানান, গ্যাস সরবরাহ বন্ধ থাকায় রুরাল পাওয়ার কোম্পানি লিমিটেডের (আরপিসিএল) শম্ভুগঞ্জ বিদ্যুৎ উৎপাদন কেন্দ্রটিও গ্যাস পাচ্ছে না।
