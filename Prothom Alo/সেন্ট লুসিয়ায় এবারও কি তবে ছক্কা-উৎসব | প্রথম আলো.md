ওভারপ্রতি রানের হিসাবে এবারের বিশ্বকাপ (৬.৭১) এখন পর্যন্ত ইতিহাসের সবচেয়ে ধীরগতির। কিন্তু সেন্ট লুসিয়ার গ্রস আইলেটের ড্যারেন স্যামি ক্রিকেট স্টেডিয়াম ব্যতিক্রম।

টুর্নামেন্টে এখন পর্যন্ত যে তিনটি ২০০ রানের স্কোর দেখা গেছে, দুটিই এ মাঠে। দ্বিতীয় সর্বোচ্চ রানতাড়াও এখানেই। বাংলাদেশ সময় আগামীকাল সকালে সে মাঠেই মুখোমুখি দুবার করে বিশ্বকাপ জেতা ওয়েস্ট ইন্ডিজ ও ইংল্যান্ড। এই ম্যাচকে ধরা হচ্ছে সম্ভাব্য ছক্কা-উৎসবের উপলক্ষ হিসেবে।

গত ডিসেম্বরের ইংল্যান্ড-ওয়েস্ট ইন্ডিজ সিরিজটি ছিল ইতিহাসের সবচেয়ে বেশি ছক্কার (১২০) দ্বিপক্ষীয় সিরিজ। ৫ ম্যাচের সিরিজের প্রতিটিতেই জিতেছিল বেশি ছক্কা মারা দল। সিরিজে ২-০ ব্যবধানে পিছিয়ে পড়েও ইংল্যান্ড ২-২ করেছিল বটে, তবে শেষ পর্যন্ত সিরিজ জিতেছিল ওয়েস্ট ইন্ডিজই।
