রেজাউলের বয়স যখন দেড় বছর, তখন তাঁর বাবা নজরুল ইসলাম এক সড়ক দুর্ঘটনায় মারা যান। এখন তাঁর বয়স ২৬। পড়ছেন রংপুর সরকারি কলেজে। বাড়ি নগরের কুকরুল এলাকায়। দেশে প্রতিদিনই সড়ক দুর্ঘটনায় অকালেই অনেক মানুষ মারা যাচ্ছেন। এ জন্য গাড়ি চালানোর ক্ষেত্রে মানুষকে সচেতনতার আহ্বান জানিয়ে তিনি অভিনব এই প্রচারণা চালান।

শনিবার বিকেল থেকে সন্ধ্যা পর্যন্ত  নগরের কামারপাড়া-ঢাকা বাসস্ট্যান্ডে গিয়ে গাড়িচালকদের দৃষ্টি আকর্ষণ করেন ওই তরুণ। মুখ ঢেকে চশমা পরা এক তরুণ। বুকের মধ্যে প্ল্যাকার্ডে নানা স্লোগান লিখে রেখেছেন। প্ল্যাকার্ডে লেখা ছিল, ‘একটি দুর্ঘটনা সারা জীবনের কান্না’, ‘তাড়াতাড়ি বাড়ি না ফেরার চেয়ে দেরিতে বাড়ি ফেরা ভালো’, ‘সাবধানে গাড়ি চালান, হাজার জীবন বাঁচবে’, ‘সবাই সচেতন হলে সড়ক দুর্ঘটনা কমে যাবে’, ‘সময়ের চেয়ে জীবনের মূল্য অনেক বেশি’, ‘সাবধানে গাড়ি চালাই, নিজে বাঁচি, অন্যকে বাঁচাই’ ইত্যাদি।
