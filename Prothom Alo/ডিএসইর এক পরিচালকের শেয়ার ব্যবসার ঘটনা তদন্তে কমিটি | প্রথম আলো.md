তদন্ত কমিটি গঠনের বিষয়ে জানতে চাইলে ডিএসইর চেয়ারম্যান হাফিজ মো. হাসান বাবু প্রথম আলোকে বলেন, ‘স্বতন্ত্র পরিচালকের শেয়ার ব্যবসার বিষয়টি নিয়ে পর্ষদে আলোচনা হয়েছে। আমরা পুরো বিষয়টি খতিয়ে দেখছি।’ বিষয়টি সম্পর্কে এর চেয়ে বেশি কোনো মন্তব্য করতে রাজি হননি ডিএসইর চেয়ারম্যান।

ডিএসইর স্বতন্ত্র পরিচালক আবদুল্লাহ আল মাহমুদের বিরুদ্ধে শেয়ার ব্যবসার সঙ্গে জড়িত থাকার অভিযোগ উঠেছে। সাম্প্রতিক সময়ে শেয়ারবাজারে কারসাজির মাধ্যমে অস্বাভাবিক মূল্যবৃদ্ধি পাওয়া কিছু শেয়ার কেনাবেচার সঙ্গে তিনি জড়িত বলে অভিযোগ উঠেছে। এ নিয়ে দেশের একটি গণমাধ্যমে প্রতিবেদনও প্রকাশ হয়। ওই প্রতিবেদন প্রকাশের পর থেকে বিষয়টি নিয়ে শেয়ারবাজার–সংশ্লিষ্টদের মধ্যে নানা ধরনের আলোচনা চলছে। স্টক এক্সচেঞ্জের স্বতন্ত্র পরিচালক থাকা অবস্থায় শেয়ার ব্যবসা করা কতটা নৈতিক, তা নিয়েও প্রশ্ন দেখা দিয়েছে। এরই পরিপ্রেক্ষিতে ডিএসইর পর্ষদ বিষয়টি তদন্তের উদ্যোগ নেয়।
