বিশ্ববিদ্যালয়ে এখন শিক্ষকেরা ৬৫, কর্মকর্তারা ৬২ ও কর্মচারীরা ৬০ বছর বয়স হলে অবসরে যান। নতুন ব্যবস্থায় ৬০ বছর বয়সের পর পেনশন পাওয়ার কথা বলা হয়েছে। বিশ্ববিদ্যালয়ে শিক্ষকেরা এখন পেনশনের সঙ্গে বছরে দুটি উৎসব ভাতা ও একটি বৈশাখী ভাতা এবং মাসে মাসে চিকিৎসা ভাতা পান। নতুন ব্যবস্থায় বিষয়টি নিয়ে কিছু বলা নেই।

ঢাকা বিশ্ববিদ্যালয় শিক্ষক সমিতির সাধারণ সম্পাদক জিনাত হুদা প্রথম আলোকে বলেন, ‘প্রত্যয় চালুর মাধ্যমে বিদ্যমান সুবিধা কাটছাঁট করা হচ্ছে। এটি বিশ্ববিদ্যালয়ের স্বায়ত্তশাসনের পরিপন্থী এবং এতে শুভংকরের ফাঁকি আছে।’ তিনি বলেন, ‘আমরা শিক্ষামন্ত্রীর সঙ্গে বৈঠক করেছি এবং পাঁচ সদস্যের কমিটির মাধ্যমে পর্যালোচনা করে একটি প্রতিবেদন দাখিল করেছি। সেখানে দেখিয়েছি যে প্রত্যয় আমাদের জন্য কতটা অবমাননাকর। কিন্তু এখন পর্যন্ত সরকারের কোনো পদক্ষেপ দেখতে পাইনি।’

দেশে এখন কার্যক্রমে থাকা সরকারি বিশ্ববিদ্যালয় ৫৫টি। সেখানে শিক্ষক রয়েছেন ১৬ হাজারের কিছু বেশি। কর্মকর্তা ও কর্মচারীর সংখ্যা ৩৪ হাজারের মতো।

ঢাকার আন্তর্জাতিক মাতৃভাষা ইনস্টিটিউটে এইচএসসি পরীক্ষা নিয়ে এক সংবাদ সম্মেলনে গতকাল সাংবাদিকেরা শিক্ষামন্ত্রী মহিবুল হাসান চৌধুরীর কাছে শিক্ষকদের আন্দোলন নিয়ে জানতে চান। তিনি বলেন, পেনশন বিষয়ে সরকারের সিদ্ধান্তটি শুধু বিশ্ববিদ্যালয়ের জন্য নয়, সব স্বায়ত্তশাসিত প্রতিষ্ঠানের জন্য। বিশ্ববিদ্যালয়ের জন্য আলাদা কিছু করতে হলে সেইভাবেই অর্থ মন্ত্রণালয়ের সঙ্গে আলোচনা করতে হবে।

বিশ্ববিদ্যালয়গুলোতে অচলাবস্থার সৃষ্টির আশঙ্কা করা হচ্ছে, সে ক্ষেত্রে শিক্ষকদের সঙ্গে আলোচনা করা হবে কি না, এমন প্রশ্নের জবাবে শিক্ষামন্ত্রী বলেন, অচলাবস্থার সৃষ্টির বিষয়ে তিনি এখনই কিছু বলছেন না। গণতান্ত্রিক দেশে সবার রাজনীতি ও বাক্‌স্বাধীনতার অধিকার আছে। পরিস্থিতি বিবেচনায় ব্যবস্থা নেবেন।
