রাহুল বলেছেন, ২০১৪ ও ২০১৯ সালে যে প্রচারকাজ করেছে, এবার তা ব্যর্থ। তাঁর কথায়, যে দলটা ১০ বছর ধরে শুধু অযোধ্যা অযোধ্যা করে গেছে, তারা সেই অযোধ্যাতেই হেরে গেল! কারণ, ধর্মীয় ঘৃণা ছড়ানোর মধ্য দিয়ে রাজত্ব করার যে মৌলিক কাঠামো বিজেপি অবলম্বন করে এসেছে, তা চুরচুর করে ভেঙে পড়েছে।

উত্তর প্রদেশের ফৈজাবাদ লোকসভা আসনে অযোধ্যার অবস্থান। বিজেপি প্রার্থী লাল্লু সিং সেই আসনে সমাজবাদী পার্টির (এসপি) দলিত প্রার্থী অবধেশ প্রসাদের কাছে হেরেছেন প্রায় ৫৫ হাজার ভোটের ব্যবধানে। শুধু তা–ই নয়, অযোধ্যার ১০০ কিলোমিটারের মধ্যে থাকা ৮টি লোকসভা আসনেও এবার বিজেপি হেরেছে।

বিরোধী জোটের ভালো ফলের কৃতিত্বের পেছনে ভারত জোড়ো যাত্রা ও ভারত জোড়ো ন্যায় যাত্রার অবদান রয়েছে বলে রাহুল মনে করেন। তিনি বলেন, দেশের বিচারব্যবস্থা, গণমাধ্যম, প্রাতিষ্ঠানিক শক্তি সব দরজা বিরোধীদের কাছে বন্ধ হয়ে গিয়েছিল। তাই তাঁরা সরাসরি জনগণের কাছে পৌঁছানোর সিদ্ধান্ত নিয়েছেন।

রাহুল বলেন, এবারের ভোটে অনেক ধারণা কাজে এসেছে, যেগুলো তাঁরা সাধারণ মানুষের কাছ থেকে পেয়েছেন। চলতে চলতে শিখেছেন। মানুষই তাঁদের শিখিয়ে দিয়েছেন।
