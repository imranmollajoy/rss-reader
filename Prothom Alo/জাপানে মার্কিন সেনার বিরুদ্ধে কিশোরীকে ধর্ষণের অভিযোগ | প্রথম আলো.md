জাপানে এক কিশোরীকে অপহরণ ও ধর্ষণের অভিযোগ উঠেছে দেশটিতে অবস্থান করা এক মার্কিন সেনার বিরুদ্ধে। গত মার্চ মাসে তাঁর বিরুদ্ধে এ অভিযোগ আনা হয়। মঙ্গলবার এ ঘটনা প্রথমবারের মতো সামনে আসে।

জাপানে প্রায় ৫৪ হাজার মার্কিন সেনা রয়েছেন। তাঁদের বেশির ভাগই থাকেন দেশটির ওকিনাওয়া দ্বীপে। সেখানেই এই অপহরণ ও ধর্ষণের ঘটনা ঘটেছে। এ ঘটনা ওকিনাওয়াতে অবস্থান করা মার্কিন সেনাদের বিরুদ্ধে স্থানীয়দের ক্ষোভ উসকে দেবে বলে আশঙ্কা করা হচ্ছে।

জাপানে এর আগেও মার্কিন সেনাদের বিরুদ্ধে যৌন নিপীড়নের অভিযোগ উঠেছে। এই ধরনের ঘটনায় সবচেয়ে বড় বিক্ষোভ হয়েছিল ১৯৯৫ সালে। সে বছর ১২ বছরের এক শিশুকে ধর্ষণ করেন তিনজন মার্কিন সেনা। এর প্রতিবাদে কয়েক মাস ধরে বিক্ষোভ চলেছিল।
