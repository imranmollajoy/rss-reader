বর্ষা অবশেষে রুদ্রমূর্তি নিয়ে হাজির হয়েছে। সারা দিন আকাশে কালো মেঘ, আর থেমে থেমে ভারী বৃষ্টি শুরু হয়ে গেছে। আজ শনিবার সারা দেশে একযোগে বৃষ্টি শুরু হয়। এতে রাজধানীসহ দেশের বড় শহরগুলোতে বর্ষার নিয়মিত জলাবদ্ধতা শুরু হয়ে গেছে। বৃষ্টি বাড়লেও ভ্যাপসা গরমের অনুভূতি যায়নি; বরং ঘাম ও বৃষ্টিতে ভিজতে হয়েছে রাজধানীবাসীকে।

শনিবার রাজধানীর মিরপুরের কাজীপাড়া, শেওড়াপাড়া, ১০ নম্বর গোলচত্বর, কালশী, মোহাম্মদপুর, উত্তরা, কারওয়ান বাজার, পুরান ঢাকাসহ বিভিন্ন স্থানে রাস্তার মোড়ে মোড়ে পানি জমে থাকতে দেখা গেছে। থেমে থেমে বৃষ্টির কারণে বেশির ভাগ এলাকার প্রধান সড়ক এবং গলি থেকে পানি নামতে পারেনি। ফলে গলিগুলোতে ট্রাফিক জ্যাম লাগতে দেখা গেছে। ছাতা নিয়ে বের হওয়ার পরও রাস্তায় জমে থাকা পানির কারণে ভিজে বাড়ি ফিরেছেন অনেকেই।
