মিনায় যেদিকে চোখ যায় তাঁবু আর তাঁবু। চৌচালা ঘরের মতো তাঁবুতে থাকবেন হাজিরা। পুরুষ ও নারীদের জন্য পৃথক তাঁবু। শীতাতপনিয়ন্ত্রিত তাঁবুতে প্রত্যেকের জন্য আলাদা ফোম, বালিশ, কম্বল বরাদ্দ। ফোমের নিচে বালু। খাবার বাইরে থেকে রান্না করে নিয়ে আসতে হয়। কিছুদূর পরপর আছে খাবারের দোকান। মিনায় রাতযাপন জীবনের এক পরম পাওয়া। হাজিরা নিজ নিজ তাঁবুতেই নামাজ আদায়সহ অন্যান্য ইবাদত করছেন। জামাত হলেও যাঁর যাঁর ফোমের বিছানায় জায়নামাজ বিছিয়ে নামাজে দাঁড়াতে হয়।

হাজিরা মিনার বিভিন্ন দর্শনীয় স্থান ঘুরে দেখছেন। মিনার কাছেই সৌদি বাদশাহর বাড়ি, রাজকীয় অতিথি ভবন, রেলস্টেশনসহ বিভিন্ন স্থান ঘুরে দেখছেন তাঁরা। ঢাকার বনানী থেকে হজ করতে এসেছেন রুবাইয়াত জামান। দেখছিলেন মসজিদে খায়েফ।
