বাহারুল আরও বলেন, হাসপাতালে বা চিকিৎসাকেন্দ্রের জন্য কোটি কোটি টাকার যন্ত্র কেনা হয়। কিন্তু চিকিৎসক ও টেকনোলজিস্ট নিয়োগ দেওয়া হয় না। ফলে জনবলহীন যন্ত্রপাতি পড়ে নষ্ট হয় আর দায় চাপানো হয় চিকিৎসকদের ওপর। ক্রয়–বাণিজ্যের নামে এ রকম দুর্নীতি হরহামেশাই হচ্ছে। চিকিৎসক ও চিকিৎসার পরিবেশ ভালো রাখতে সরকারের কাছে তিনি কিছু দাবি তুলে ধরেন। সেই সঙ্গে চিকিৎসকদের প্রতি আহ্বান জানান ২১ সেপ্টেম্বর নির্বাচনে ভোট দিয়ে তাঁরা যেন শক্তিশালী বিএমএ গঠন করতে এগিয়ে আসেন। ইন্টার্ন চিকিৎসকদের মাসিক ভাতা কমপক্ষে ৩০ হাজার টাকা ও বেসরকারি পোস্টগ্র্যাজুয়েট ট্রেইনি চিকিৎসকদের ৫০ হাজার টাকা করার দাবি জানান তিনি।

সংবাদ সম্মেলনে আব্দুন নূর তুষার বলেন, ২০ থেকে ২৫ বছর ধরে বিএমএতে খুব বেশি নেতৃত্বের পরিবর্তন হয়েছে এমন নয়। ধারাবাহিকভাবে ঘুরেফিরে গুটিকয় লোকই সভাপতি, সাধারণ সম্পাদক ও অন্য নেতা হয়েছেন। অনেক দিন নতুন নেতৃত্বের উত্থান দেখেনি বিএমএ। বর্তমানে যাঁরা নেতৃত্বে আছেন, তাঁরা চিকিৎসকদের জন্য কোনো ভালো প্রতিশ্রুতি দিয়ে নেতা হয়েছেন এমন নয়। তাঁরা মূলত তাঁদের রাজনৈতিক পরিচয় ও বিএমএর মধ্যে থাকা রাজনৈতিক উপদলভিত্তিক নির্বাচন করেছেন। এ কারণে বিএমএ ধীরে ধীরে অকার্যকর সংগঠনে পরিণত হয়েছে। এই অকার্যকর সংগঠনটিকে চিকিৎসকদের ‘দাবি পূরণের সংগঠনে’ পরিণত করতে এবারের নির্বাচনে অংশ নিচ্ছেন তাঁরা।
