আজ সকালে আলুটিলায় পর্যটকের ভিড় দেখা গেছে। সেখানে কথা হয় ঢাকা থেকে ঘুরতে আসা মোহাম্মদ নাঈম, দীপ্ত চক্রবর্তী, অলোক দাশসহ বিশ্ববিদ্যালয়পড়ুয়া একদল শিক্ষার্থীর সঙ্গে। তাঁরা বলেন, ঈদের রাতে ২৫ জন বন্ধু মিলে খাগড়াছড়ি ঘুরতে এসেছেন। সারা দিন খাগড়াছড়ির দর্শনীয় স্থানগুলো ঘুরে রাতেই আবার ঢাকার উদ্দেশে রওনা হবেন।

আলুটিলা পর্যটনকেন্দ্রের টিকিট বিক্রেতা কোকোনাথ ত্রিপুরা বলেন, ঈদের দিন স্থানীয় লোকজন ছাড়া বাইরে কোনো পর্যটক তেমন আসেনি। আজ সকাল থেকে পর্যটকের আনাগোনা শুরু হয়েছে। দুপুর ১২টার আগে এক হাজারের মতো পর্যটক সেখানে এসেছেন।

পর্যটকদের আনাগোনায় সন্তোষ প্রকাশ করেছে জেলার রেস্তোরাঁমালিকেরা। রেস্তোরাঁ সিস্টেমের কর্মচারী আচিং মারমা বলেন, তাঁদের রেস্টুরেন্টে আজ থেকে আগামী শনিবার পর্যন্ত খাবারের অর্ডার করা আছে।
