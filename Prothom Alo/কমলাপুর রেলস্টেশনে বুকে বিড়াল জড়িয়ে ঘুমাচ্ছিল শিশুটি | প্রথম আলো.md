রাজধানীর কমলাপুর রেলওয়ে স্টেশন। প্রিয়জনের সঙ্গে ঈদ করতে ঘরমুখো মানুষের ব্যস্ততা। কেউ ট্রেনে ওঠার জন্য ছুটছেন। কেউবা ট্রেনের অপেক্ষায়।

হঠাৎ একটা দৃশ্যে চোখ আটকে যায়। স্টেশনে একটি পিলারের পাশে বুকে বিড়াল জড়িয়ে ঘুমিয়ে আছে একটি শিশু।

পিলারের চারপাশে যাত্রীদের বসার জন্য জায়গা আছে। সেখানেই একপাশে শিশুটি ঘুমাচ্ছিল। তার এক হাত মেঝেতে। আরেক হাত দিয়ে বিড়ালটিকে বুকে জড়িয়ে রেখেছে শিশুটি।

আজ রোববার বেলা ১১টা ২৮ মিনিট থেকে ৪৫ মিনিট পর্যন্ত ঘুমন্ত শিশু ও তার বুকে থাকা বিড়ালটিকে পর্যবেক্ষণ করেন এই প্রতিবেদক।

ঘুমের মধ্যে বিড়ালটির পা কখনো গিয়ে ঠেকে শিশুটির মুখে। আবার কখনো বিড়ালের মুখ গিয়ে লাগে শিশুটির গালে-মুখে।

অপেক্ষা করে দেখা যায়, স্টেশনে থাকা কিছু শিশু-কিশোরের হইচইয়ে শিশুটির ঘুম ভাঙে। তবে বিড়ালটি তখনো ঘুমাচ্ছিল।

শিশুটির ঘুম ভাঙলে কথা বলে জানা যায়, তার নাম মো. রবিউল ইসলাম (১২)। বাড়ি জয়পুরহাট।

রবিউল প্রথম আলোকে বলে, কয়েক দিন আগে বিড়ালটিকে সে রাজধানীর বিমানবন্দর এলাকায় পেয়েছে। তারপর থেকে তার সঙ্গেই আছে বিড়ালটি। তবে বিড়ালটি এখন একটু অসুস্থ। কুকুরের তাড়া খেয়ে পেছনের দিকে বাম পায়ে ব্যথা পেয়েছে বেড়ালটি।  
