শিক্ষকরা মনে করছেন, এতে তাদের পরিবারের ভবিষ্যৎ সুরক্ষা অনিশ্চিত হয়ে পড়বে। এ ছাড়া পেনশনভোগীর উত্তরসূরি নির্ধারণ নিয়েও অনেক জটিলতা রয়েছে। যা নিয়ে শিক্ষকরা দ্বিধা-দ্বন্দ্ব ও শঙ্কায় ভুগছেন। একইসঙ্গে প্রত্যয় পরিকল্পনায় আরেকটি বিষয় খুবই অস্পষ্ট। সাধারণত বিশ্ববিদ্যালয়ে প্রতিটি পদোন্নতি এক একটি সম্পূর্ণ নতুন নিয়োগ। তাই প্রশ্ন হলো—একজন শিক্ষক যখন সহকারী অধ্যাপক থেকে সহযোগী অধ্যাপক হবেন, সেটাতো নতুন নিয়োগ। তাহলে কি তখন ওই শিক্ষক স্বয়ংক্রিয়ভাবে প্রত্যয় স্কিমে চলে যাবেন? এ প্রশ্নের উত্তর শিক্ষকরা জানেন না।

ঈদুল আজহা ছুটি শেষে খুলেছে দেশের পাবলিক বিশ্ববিদ্যালয়গুলো। এতে ক্যাম্পাসে ফিরেছেন শিক্ষক-শিক্ষার্থীরা। তবে ক্যাম্পাসগুলো খুললেও ক্লাসে ফিরতে পারেনি শিক্ষার্থীরা। কারণ পাবলিক বিশ্ববিদ্যালয়ের শিক্ষকরা সার্বজনীন পেনশনের ‘প্রত্যয়’ স্কিম বাতিলের দাবিতে অর্ধদিবস কর্মবিরতি পালন করছেন। এতে বিপাকে পড়েছেন শিক্ষার্থীরা। বিশ্ববিদ্যালয় শিক্ষকদের এমন কর্মসূচিতে আশঙ্কায় দিক কাটছে পাবলিক বিশ্ববিদ্যালয়ের হাজার হাজার শিক্ষার্থীর। কারণ দেশের অধিকাংশ বিশ্ববিদ্যালয় এখনও করোনার ধকল কাটিয়ে ‍উঠতে পারেনি। করোনায় দীর্ঘদিন ক্যাম্পাস বন্ধ থাকায় অনেক বিশ্ববিদ্যালয়ে সেশনজট তৈরি হয়েছে। তা কাটিয়ে ওঠার আগেই শিক্ষকরা আন্দোলনে নেমেছেন।

শিক্ষকদের এমন আন্দোলন সেশনজট বাড়িতে দিতে পারে বলে আশঙ্কা করছে শিক্ষার্থীরা।

মোদ্দাকথা হলো, বিশ্ববিদ্যালয়ের শিক্ষকদের দীর্ঘদিনের দাবি স্বতন্ত্র পে-স্কেল ও সুপারগ্রেড প্রদানসহ শিক্ষকদের জন্য প্রত্যয় স্কীম বাতিল করা এখন সকল স্তরের জনসাধারনের দাবি। পাশাপাশি শিক্ষার্থীদের সেশনজট, একাডেমিক কার্যক্রম ব্যহত হওয়ার ফলে বড় ক্ষতি হয়ে যাচ্ছে। অন্যদিকে দেশের উচ্চ শিক্ষা ব্যবস্থার মান সমুন্নত রাখতে এবং মেধাবীদের বিশ্ববিদ্যালয়ের শিক্ষকতা পেশায় নিয়ে আসতে সময়ের সাথে সাথে সুযোগ সুবিধা অবশ্যই বাড়াতে হবে। জাতির পিতা বঙ্গবন্ধু শেখ মুজিবুর রহমান ও মাননীয় প্রধানমন্ত্রী সর্বদা বাংলাদেশের শিক্ষা ব্যবস্থা ও শিক্ষকদের সর্বোচ্চ প্রাধান্য দিয়েছেন। তারই ধারাবাহিকতায় এবং শিক্ষার্থীদের ক্ষতি পুষিয়ে নিতে বিশ্ববিদ্যালয়ের শিক্ষকদের দাবিগুলো মেনে নিয়ে, অতিদ্রুত তাদের শ্রেণিকক্ষে ফেরার সুযোগ করে দিবেন বলে আমার দৃঢ় বিশ্বাস।

লেখক: **মো: শাহ জালাল মিশুক**,যুগ্ম সম্পাদক, শিক্ষক সমিতি, চট্টগ্রাম প্রকৌশল ও প্রযুক্তি বিশ্ববিদ্যালয়।
