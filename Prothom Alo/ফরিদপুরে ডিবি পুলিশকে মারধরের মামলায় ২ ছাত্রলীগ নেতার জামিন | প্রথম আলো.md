জামিন পাওয়া দুই নেতা হলেন বোয়ালমারী উপজেলা ছাত্রলীগের সভাপতি সৈয়দ মুর্তজা আলী ওরফে তমাল (৩১) ও সহসভাপতি আরিফুল ইসলাম ওরফে রনি (৩০)। তাঁরা দুজনই উপজেলা সদরের কাজী সিরাজুল ইসলাম মহিলা কলেজ এলাকার বাসিন্দা। এর আগে গত বৃহস্পতিবার একই আদালত তাঁদের জামিনের আবেদন নামঞ্জুর করেছিলেন।

মামলার আসামিপক্ষের আইনজীবী জাহিদ ব্যাপারী প্রথম আলোকে বলেন, দুই ছাত্রলীগ নেতার জামিনের শুনানি আজ দুপুর পৌনে ১২টায় ৮ নম্বর আমলি আদালতে অনুষ্ঠিত হয়। শুনানি শেষে আদালত তাঁদের জামিন মঞ্জুর করেন। মামলার পরবর্তী শুনানির তারিখ ধার্য করা হয়েছে আগামী ৮ জুলাই।
