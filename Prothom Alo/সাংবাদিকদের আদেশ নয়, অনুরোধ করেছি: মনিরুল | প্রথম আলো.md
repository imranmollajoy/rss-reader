গণমাধ্যমকে সংবাদ প্রকাশের ক্ষেত্রে সতর্কতা অবলম্বনের জন্য পুলিশ সার্ভিস অ্যাসোসিয়েশনের দেওয়া বিবৃতি নিয়ে কথা বলেছেন সংগঠনটির সভাপতি মনিরুল ইসলাম। তিনি বলেছেন, ‘আমরা সাংবাদিকদের কোনা অর্ডার (আদেশ) করিনি, অনুরোধ করেছি। অনুরোধ রাখা না রাখা সাংবাদিকদের বিষয়।’

কয়েকজন পুলিশ কর্মকর্তার বিপুল সম্পদ অর্জন নিয়ে সংবাদ প্রকাশের পর সম্প্রতি পুলিশ সার্ভিস অ্যাসোসিয়েশন ওই বিবৃতি দেয়। আজ সোমবার সকালে রাজধানীর গুলশানে ‘দীপ্ত শপথ’ ভাস্কর্যে হোলি আর্টিজানে নিহতদের স্মৃতির প্রতি শ্রদ্ধা জানাতে এলে এ বিষয়ে প্রশ্নের মুখোমুখি হন অতিরিক্ত আইজিপি ও পুলিশের বিশেষ শাখার (এসবি) প্রধান মনিরুল ইসলাম।
