২০১৬ সালে সরকার উদ্যোগ নিয়েছিল ষষ্ঠ থেকে অষ্টম শ্রেণির শিক্ষার দায়িত্ব প্রাথমিক ও গণশিক্ষা মন্ত্রণালয়ের কাছে হস্তান্তর করা হবে। সিদ্ধান্ত অনুযায়ী প্রায় ৭০০ প্রাথমিক স্কুলে এসব শ্রেণি খোলা হয়। এই উচ্চতর শ্রেণির জন্য শিক্ষক, অবকাঠামো ইত্যাদি জোগানো ও ব্যবস্থাপনায় বহু সমস্যা দেখা দেয়। ফলে প্রকল্পটি আর এগোয়নি।

এখন আবার সরকারের সেই পথে হাঁটার সিদ্ধান্ত কেন, তা বোধগম্য নয়। অনুমান করা যায়, সরকারি কর্মকর্তারা স্কুলশিক্ষার জন্য বিদ্যমান দুই মন্ত্রণালয়ের কর্তৃত্ব ও সংগঠন অটুট রেখে শিক্ষা কার্যক্রম তৈরি করা শ্রেয় মনে করেছেন। কার্যক্রমের লক্ষ্য ও কৌশলের প্রয়োজনে প্রাতিষ্ঠানিক কাঠামোয় পরিবর্তনে তাঁদের প্রবল অনীহা। বিদ্যালয়শিক্ষাকে দুই ভিন্ন মন্ত্রণালয়ের দায়িত্বে রাখার ব্যবস্থা আর কোনো দেশে আছে বলে আমরা জানি না।

বাস্তবতার নিরিখে, শিখন-শিক্ষণের কার্যকারিতা রক্ষা করে সব শিশুর বিদ্যালয়শিক্ষার অধিকার নিশ্চিতকরণে এগোনোর পথ কী তাহলে?

প্রথমত, বিদ্যালয়শিক্ষাকে (প্রাক্-প্রাথমিক থেকে উচ্চমাধ্যমিক পর্যন্ত) এক মন্ত্রণালয়ের দায়িত্বে ন্যস্ত করা প্রয়োজন। সমন্বিত ও পূর্ণাঙ্গ বিদ্যালয়শিক্ষা উন্নয়নের বাধা এভাবে লাঘব হতে পারে।

দ্বিতীয়ত, পঞ্চম শ্রেণি পর্যন্ত প্রাথমিক স্তর ও ষষ্ঠ শ্রেণি থেকে পরবর্তী স্তরের ভিন্ন চরিত্র মেনে নিয়ে বর্তমান কাঠামোয় প্রতিষ্ঠানগুলোর উন্নয়নের ব্যবস্থা করতে হবে। এ দুই নীতিগত সিদ্ধান্তের ভিত্তিতে সব শিশুর মানসম্মত শিক্ষা-১ কার্যক্রম (পিইডিপি-৫-এর পরিবর্তে) বাস্তবায়নের উদ্যোগ নিতে হবে।
