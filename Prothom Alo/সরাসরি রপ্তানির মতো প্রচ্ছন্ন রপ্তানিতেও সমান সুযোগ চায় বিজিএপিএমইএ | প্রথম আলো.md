এ সময় আরও উপস্থিত ছিলেন বিজিএপিএমইএর সাবেক সভাপতি রাফেজ আলম চৌধুরী ও আবদুল কাদের খান, বর্তমান পর্ষদের সহসভাপতি মোজাহারুল হক, পরিচালক কাজী ফাহাদ, জামিল আহমেদ প্রমুখ।

লিখিত বক্তব্যে বিজিএপিএমইএর সভাপতি মো. শাহরিয়ার বলেন, সরঞ্জাম ও মোড়ক পণ্য উপখাতের সরাসরি ও প্রচ্ছন্ন রপ্তানি ৮০০-৯০০ কোটি মার্কিন ডলার। তার মধ্যে সরাসরি রপ্তানি হয় ১৫০ কোটি ডলারের সরঞ্জাম ও মোড়ক পণ্য। এ ক্ষেত্রে নগদ সহায়তা দাবি করেন তিনি।

মো. শাহরিয়ার বলেন, ‘প্রস্তাবিত বাজেটকে আমরা জনবান্ধব ও ব্যবসাবান্ধব বলব কি না, তা নিয়ে দ্বিধাদ্বন্দ্বের মধ্যে আছি। কারণ, মূল্যস্ফীতি কম থাকলে কর্মসংস্থান বাড়ে এবং ছোট ব্যবসায়ীরা ব্যবসা প্রসারের সুযোগ-সুবিধা পান। তবে এসব উদ্দেশ্য অর্জনে বাজেটে সুনির্দিষ্ট কোনো পরিকল্পনা নেই।’ তিনি বলেন, ‘যেখানে করহার বৃদ্ধি করে ৩০ শতাংশ করা হয়েছে, সেখানে অপ্রদর্শিত অর্থ ১৫ শতাংশ কর দিয়ে বৈধ করার সুযোগ দেওয়াকে আমরা অযৌক্তিক মনে করছি।’

আগামী অর্থবছরের বাজেটে প্রি-ফেব্রিকেটেড ভবন নির্মাণের উপকরণ আমদানির ক্ষেত্রে শুল্ক ৫ শতাংশ থেকে বাড়িয়ে ১০ শতাংশ, জ্বালানি সাশ্রয়ী বাতির ওপর ভ্যাট ৫ শতাংশ থেকে ১৫ শতাংশ, নতুন বন্ড লাইসেন্সের ফি ৫০ হাজার টাকা থেকে ১ লাখ টাকা এবং বন্ড লাইসেন্সের বার্ষিক নবায়ন ফি ৫ হাজার থেকে ১০ হাজার টাকা করা হয়েছে। ব্যবসা-বাণিজ্যের স্বার্থে এসব সিদ্ধান্ত প্রত্যাহারের দাবি জানিয়ে বিজিএপিএমইএর সভাপতি বলেন, শিল্পাঞ্চলের বাইরে গ্যাস, বিদ্যুৎ–সংযোগ ও ব্যাংকঋণ প্রদান না করার সিদ্ধান্ত প্রত্যাহার করা প্রয়োজন।
