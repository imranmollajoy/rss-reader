দুর্নীতির বিচারে সে সময় বিশেষ ট্রাইব্যুনাল গঠন করা হয়েছিল। এ নিয়ে হাবিবুল আউয়াল লিখেছেন, ‘তদন্ত করে চার্জশিট হচ্ছে। দ্রুত বিচার করে শাস্তি দিতে হবে। ফলে বেশ কয়টি বিশেষ ট্রাইব্যুনাল প্রয়োজন। দৌড়ঝাঁপ করে সংসদ এলাকায় খালি অনেকগুলো ভবন পাওয়া গেল। ঢাকা সেনানিবাসের ৪৬ ব্রিগেডের ব্রিগেড কমান্ডার ব্রি. জে. হাকিম সংসদ এলাকায় এমপি হোস্টেলগুলোতে বিশেষ ট্রাইব্যুনাল গঠনের মূল দায়িত্ব নিয়েছিলেন। আইন মন্ত্রণালয়ের সহায়তা প্রয়োজন হয়েছিল।

ট্রাইব্যুনাল গঠনের নোটিফিকেশন আইন মন্ত্রণালয় থেকে হতে হবে। বিচারকদের নিয়োগও আইন মন্ত্রণালয় থেকে হতে হবে। আমরা আবশ্যক সহায়তা দিয়েছিলাম। কিন্তু বিচারক নির্বাচন সেনা কর্তৃপক্ষই করতেন। গোয়েন্দা তথ্য বিশ্লেষণ করে বুঝে নেওয়ার চেষ্টা করতেন, কোন বিচারক আসামিদের আগ্রহসহকারে দোষী সাব্যস্ত করে দণ্ডারোপ করবেন। অর্থাৎ সামরিক কর্তৃপক্ষের ইচ্ছায় কর্ম সাধন করে সামরিক কর্তৃপক্ষকে সন্তুষ্ট করবেন।

‘সেনা সদর থেকে হাতে হাতে নির্বাচিত বিচারকদের নাম নিয়ে আসা হতো। আমি মন্ত্রণালয় থেকে সেগুলো ওভাবেই সেনা সদর থেকে পাওয়া বলে সুপ্রিম কোর্টের রেজিস্ট্রার বরাবরে পাঠিয়ে দিতাম। শোনা যায়, বিচারকদের মধ্যে প্রতিযোগিতাও ছিল বিশেষ ট্রাইব্যুনালে নিয়োগ পেতে। অনেক বিচার কর্মকর্তাই বিশ্বাস করতেন বা অনেককেই আশ্বাস দেওয়া হয়েছিল যে, তাঁরা যদি ভালো ফল দেখাতে পারেন তাহলে তাঁদের হাইকোর্টের বিচারপতি করা হবে। সে সময়ে সেই পরিস্থিতিতে সামরিক কর্মকর্তারা অমন আশ্বাস দিলে তা বিশ্বাস করার মতোই ছিল। আর হাইকোর্টের বিচারপতি হওয়ার অমন সুযোগ কেই বা ছাড়তে চাইবে!

অনেকের ট্রাইব্যুনালে নিয়োগ পাওয়ার আগ্রহ বুঝতে পেরেছিলাম জেনে যে, তাঁরা মন্ত্রণালয়ে এসে খোঁজখবর নিতেন কবে নিয়োগের আদেশ হবে এবং সুপ্রিম কোর্ট থেকে সম্মতিপত্র এসেছে কিনা। বিচার শেষ হতে হতে সেনা–সমর্থিত কেয়ারটেকার সরকারের মেয়াদও ফুরিয়ে এলো। আওয়ামী লীগ ও শেখ হাসিনার নেতৃত্বে নতুন অসামরিক সরকার গঠিত হলো। ট্রাইব্যুনালগুলো গুটিয়ে নেওয়া হলো। সেগুলোতে নিয়োগ পাওয়া বিচারকদের অনেকে হতাশ হলেন। হাইকোর্টের বিচারপতি হওয়ার স্বপ্ন ও আশা পূরণ হলো না।’
