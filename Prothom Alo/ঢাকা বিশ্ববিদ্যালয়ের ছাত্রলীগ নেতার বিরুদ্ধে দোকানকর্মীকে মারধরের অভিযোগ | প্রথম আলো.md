তবে খায়রুলকে মারধরের অভিযোগ অস্বীকার করেন নূর উদ্দিন। তিনি বলেন, ‘আমরা প্রায়ই ওই দোকানে বার্গার খেতে যাই। গতকালও বার্গার অর্ডার করি। ১০-১৫ মিনিট বসে থাকার পর আবার জিজ্ঞেস করি যে আর কতক্ষণ লাগবে? তখন বলা হয়, “আরেকটু সময় লাগবে, বসুন।” আমরা বসে ছিলাম।’ নূর উদ্দিনের ভাষ্য, ‘আধা ঘণ্টা বসে থাকার পর আমি তাঁকে (দোকানের কর্মচারী) আবারও জিজ্ঞেস করি, আমাদের খাবারটা কতদূর? তখন তিনি খুব রাগান্বিত হয়ে আমাকে বলেন, “বসতে বলেছি, বসেন। দেরি হবে।” আমি এর প্রতিবাদ করে বলি, তুমি আমার সঙ্গে এভাবে কেন কথা বলছ? এ সময় একটু কথা-কাটাকাটি, ধাক্কাধাক্কি ও টানাটানি হয়। তাঁকে কোনো মারধর করা হয়নি। আশপাশে পরিচিত যাঁরা ছিলেন, তাঁরা তাঁকে মারতে চাইলেও আমি মারতে দিইনি। কিছুক্ষণ পর দোকানের মালিক এসে বলেন, “তাঁর (কর্মচারী) পক্ষ থেকে আমি দুঃখিত।” মালিকের সামনেও ওই কর্মচারী আমার সঙ্গে খারাপ আচরণ করেন৷’
