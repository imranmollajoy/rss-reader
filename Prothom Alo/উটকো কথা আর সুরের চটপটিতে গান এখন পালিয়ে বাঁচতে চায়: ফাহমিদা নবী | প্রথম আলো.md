২১ জুন ছিল বিশ্বসংগীত দিবস। মন খারাপ করা ফেসবুক পোস্টে ফাহমিদা নবী জানালেন, তবে কি সংগীত দিবস ব্যর্থ, আমাদের অস্থির মানসিকতার করাঘাতে? ফেসবুকে ফাহমিদা নবী লিখেছেন, ‘ভাবলাম বর্তমানে অনেক সিনেমা তৈরি হচ্ছে, কিছু সো কল্ড ভিউ গানের পাশাপাশি, শোনার মতো গানও তৈরি হবে বোধ হয়। তা আসলে হওয়ার নয়। রুচিহীনতা একটি বিশাল কারণ, ভালো গান না তৈরি হওয়ার ক্ষেত্রে।’

ভালো গান তৈরির জন্য কী দরকার, তা-ও ফাহমিদা নবী তাঁর লেখায় প্রকাশ করেছেন। তিনি লিখেছেন, ‘ভালো গানের জন্য অস্থিরতার দৌড় নয়, ভালোবাসা দরকার, সেটাই তো নাই! তবে বলে রাখি, রুচিহীন গান বেশি দিন ধোপে টেকে না, দেখছি সেই ছোটবেলা থেকে। শ্রোতারাও এত গাধা নয়। যারা গান শোনে, তারা ভালো মেলোডিয়াস গানই খোঁজে, মনেও রাখে। শ্রোতাকে দোষী করে কোনো লাভ হবে না। যারা মেধার অপচয় করছে, তারাই বড় বিপদে পড়বে।’
