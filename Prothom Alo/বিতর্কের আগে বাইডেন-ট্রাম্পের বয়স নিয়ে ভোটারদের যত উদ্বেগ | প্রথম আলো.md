জনমত জরিপে দেখা গেছে, মার্কিন ভোটাররা ট্রাম্পের চেয়ে বাইডেনের বয়স নিয়ে বেশি উদ্বিগ্ন। তবে ট্রাম্প নির্বাচনে জিতে গেলে মেয়াদ শেষের আগেই সবচেয়ে প্রবীণ প্রেসিডেন্ট হিসেবে বাইডেনের রেকর্ড ভেঙে দেবেন তিনি।

গত মার্চে মার্কিন প্রেসিডেন্ট নির্বাচন নিয়ে একটি জনমত জরিপ করেছে নিউইয়র্ক টাইমস ও সিয়েনা কলেজ। ওই জরিপে দেখা গেছে, ৭৩ শতাংশ নিবন্ধিত ভোটার মনে করেন, একজন দক্ষ প্রেসিডেন্টের তুলনায় বাইডেনের বয়স অনেক বেশি। জরিপে অংশ নেওয়া সব বয়সী ভোটাররা তাঁর ফিটনেস নিয়ে উদ্বেগ প্রকাশ করেছেন। তাঁদের মধ্যে ৬৫ ও তদূর্ধ্ব ভোটারও রয়েছেন।

বাইডেনের চেয়ে সাড়ে তিন বছরের ছোট রিপাবলিকান প্রার্থী ডোনাল্ড ট্রাম্পের বিষয়েও একই অভিমত দিয়েছেন ৪২ শতাংশ নিবন্ধিত ভোটার।

ভার্জিনিয়া ইউনিভার্সিটির সেন্টার ফর পলিটিকসের পরিচালক ল্যারি সেবাতো বলেন, ‘এটি তাঁদের দুজনের ক্ষেত্রেই হওয়া উচিত। তবে বাইডেনকে বয়সী মনে হচ্ছে।’

চলতি বছরের শুরুতে হোয়াইট হাউসের একজন চিকিৎসক ঘোষণা দেন, বাইডেন দায়িত্ব পালনে সক্ষম। তবে প্রেসিডেন্ট হিসেবে দায়িত্ব নেওয়ার পর থেকেই তাঁর বয়স নিয়ে উদ্বেগ লক্ষ করা গেছে।

তবে সাম্প্রতিক বছরগুলোতে বাইডেনের মধ্যে বার্ধক্যের ছাপ বেশি চোখে পড়েছে। এর মধ্যে রয়েছে কণ্ঠস্বর কমে যাওয়া, মাঝেমধ্যে ভুলে যাওয়া ও খিটখিটে মেজাজ। চিকিৎসকেরা বলেছেন, আর্থ্রাইটিসের কারণে এমন হচ্ছে।

এ ছাড়া উড়োজাহাজ ও অনুষ্ঠান মঞ্চের সিঁড়ি থেকে বাইডেনের হোঁচট খেয়ে পড়ে যাওয়ার বিভিন্ন ঘটনার ভিডিও অনলাইন ও গণমাধ্যমে ছড়িয়ে পড়েছে, যা নিয়ে রিপাবলিকানরা তাঁকে কটাক্ষ করতে ছাড়েননি।
