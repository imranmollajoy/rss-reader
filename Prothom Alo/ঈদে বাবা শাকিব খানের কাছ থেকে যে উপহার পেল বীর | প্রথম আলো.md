এবারের ঈদে মুক্তি পেয়েছে চিত্রনায়িকা শবনম বুবলীর সিনেমা ‘রিভেঞ্জ’। ছবিটি নিয়ে দর্শকদের মধ্যে আছে মিশ্র প্রতিক্রিয়া। এর মধ্যে হল কাঁপিয়ে চলছে নায়ক শাকিব খানের সিনেমা ‘তুফান’। এমন উৎসব-আমেজের মধ্যে বুবলী কোনো অনুষ্ঠানে গেলেই আসে ছেলে শেহজাদ খান বীরের প্রসঙ্গ। ঈদ উপলক্ষে বাবার কাছ থেকে কী উপহার পেল বীর ও বুবলী? সেটাই জানতে চাওয়া হয়েছিল এক ভিডিও সাক্ষাৎকারে।  
উত্তরে শবনম বুবলী বলেন, ‘আসলে হয় কি, বাবা–ছেলের সম্পর্ক তো সারা জীবনের। এটা আমি সব সময়ই বলি। সেখান থেকে উপহার দেওয়া-নেওয়া, সালামি এগুলো তো থাকেই। আর আমি যখন ওদের সুন্দর সেই মুহূর্ত দেখি, ওটাই আমার জন্য বড় একটি পাওয়া, অনেক আনন্দের। এর মধ্যে হাজার উপহারও আমার কাছে কোনো বিষয় নয়। যখন ওই মুহূর্তটা খুব সুন্দর হয়ে যায়।’
