সোশ্যাল মিডিয়ায় ‘বাপকা বেটা’ হিসেবে ব্যাপক জনপ্রিয় শিশু ঋতুরাজ ভৌমিক বাবা শুভাশীষ ভৌমিকের সঙ্গে ২০১৮ ও ২০২৪ সালের দুটি ছবি নিজেদের ফেসবুক পেজে পোস্ট করে জানতে চেয়েছে, ‘বলুন তো, সময়ের সঙ্গে সঙ্গে এই ছবি দুটির মধ্যে কী কী পরিবর্তন এসেছে? বাবার সঙ্গে অনেক বছর পর পর এ ধরনের স্মৃতি ধরে রাখা অমূল্য একটা ব্যাপার।’

বাবাকে নিয়ে ‘দ্য আউটসাইডার’ পেজের বাইকপ্রেমী রাহাতের গল্পটা একটু অন্য রকম। তিনি তাঁর ফেসবুক পেজে লিখেছেন, ‘প্রথমে বাইকে ওঠানো থেকে বাইক চালানো শেখা, আব্বু সব সময় পাশে ছিলেন, আমাদের সব কষ্ট বা সুখে!’ তিনি আরও লেখেন, ‘আজ পর্যন্ত সকল প্রকার ডিসিশনে আমার পাশে ছিলেন এবং সাপোর্ট করে যাচ্ছেন। বাবা দিবসের শুভেচ্ছা, আব্বু’।

কনটেন্ট ক্রিয়েটর মারিশা রহমান নিজের বাবা সম্পর্কে ফেসবুক পেজে লিখেছেন, ‘আমার বাবা আজিজুর রহমান, খুবই সুদর্শন ও অ্যাকটিভ। তাঁর পোশাকের পছন্দ ছিল অসাধারণ, মাশা আল্লাহ। তরুণ বয়সে তিনি খুবই স্টাইলিশ ছিলেন এবং অফিস, মিটিং বা গেট টুগেদারের আগে নিজেকে সুন্দরভাবে প্রস্তুত করতেন।’
