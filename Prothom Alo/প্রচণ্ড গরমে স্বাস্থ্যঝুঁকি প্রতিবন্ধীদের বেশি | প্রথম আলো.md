গবেষণায় দক্ষিণ কোরিয়ার হাসপাতালগুলোর জরুরি বিভাগে চিকিৎসা নিতে আসা ২৩ হাজার ৭৯২ জন প্রতিবন্ধী মানুষ এবং ১ লাখ ৮৭ হাজার ৮৭৪ জন প্রতিবন্ধী নন, এমন মানুষের তথ্য পর্যালোচনা করা হয়েছে। এসব রোগী ২০০২ সালের ১ জানুয়ারি থেকে ২০১৯ সালের ৩১ ডিসেম্বরের মধ্যে হাসপাতালে এসেছিলেন।

গবেষকেরা বছরের বিভিন্ন সময়ের দৈনিক তাপমাত্রার তথ্য নিয়েছিলেন ইআরএ৫-ল্যান্ড নামের বৈশ্বিক ডাটাসেট (তথ্যভান্ডার) থেকে। গবেষণার বছরগুলোতে গড় তাপমাত্রা ছিল ২২ দশমিক ৫৪ ডিগ্রি সেলসিয়াস।

গবেষকেরা দেখেছেন, এক লাখ মানুষের মধ্যে প্রতিবছর ২ হাজার ২২০ জন প্রতিবন্ধী মানুষ হাসপাতালে চিকিৎসা নিতে আসেন। অন্যদিকে এক লাখ মানুষের মধ্যে ৯৮৩ জন প্রতিবন্ধী নন, এমন মানুষ হাসপাতালের জরুরি বিভাগে আসেন।

বাংলাদেশের জাতীয় মানসিক স্বাস্থ্য ইনস্টিটিউট ও হাসপাতালের অধ্যাপক হেলাল উদ্দিন আহমেদ *প্রথম আলো*কে বলেন, ‘প্রতিবন্ধী মানুষের ওপর প্রচণ্ড গরম বা জলবায়ু পরিবর্তনের প্রভাব নিয়ে এটি একটি গুরুত্বপূর্ণ গবেষণা। আমাদের হাসপাতালে রোগী দেখার অভিজ্ঞতার সঙ্গে এই গবেষণা ফলাফলের মিল আছে।’
