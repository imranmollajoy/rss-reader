পুলিশ ও স্থানীয় সূত্রে জানা গেছে, আজ সকাল সাড়ে ১০টার দিকে শ্যামলী পরিবহনের যাত্রীবাহী একটি বাস দিনাজপুর-গোবিন্দগঞ্জ আঞ্চলিক মহাসড়ক দিয়ে ঢাকায় যাচ্ছিল। বাসটি রাজারামপুর এলাকায় পৌঁছানোর পর হাকিমপুর থেকে আসা রোগীবাহী বেসরকারি একটি অ্যাম্বুলেন্সের সঙ্গে মুখোমুখি সংঘর্ষ হয়। এতে অ্যাম্বুলেন্সটি দুমড়েমুচড়ে যায় এবং ঘটনাস্থলেই অ্যাম্বুলেন্সের চালক নিহত হন।

পুলিশ সূত্র জানায়, অ্যাম্বুলেন্সে বিষপান করা এক নারীকে নিয়ে তাঁর স্বজনেরা দিনাজপুরের এম আব্দুর রহিম মেডিকেল কলেজ হাসপাতালে যাচ্ছিলেন। দুর্ঘটনায় ওই নারীসহ মোট সাতজন গুরুতর আহত হন।

স্থানীয় লোকজন তাঁদের উদ্ধার করে প্রথমে ফুলবাড়ী উপজেলা স্বাস্থ্য কমপ্লেক্সে নিয়ে যান। পরে উন্নত চিকিৎসার জন্য তাঁদের দিনাজপুরের এম আব্দুর রহিম মেডিকেল কলেজ হাসপাতালে পাঠানো হয়।

ফুলবাড়ী থানার ভারপ্রাপ্ত কর্মকর্তা (ওসি) মোস্তাফিজার রহমান প্রথম আলোকে বলেন, দুর্ঘটনার খবর পেয়ে অ্যাম্বুলেন্সটি থানায় এনে রাখা হয়েছে। লাশ হাসপাতালে আছে। বাসটি জব্দের চেষ্টা চলছে। নিহত ব্যক্তির স্বজনদের খবর দেওয়া হয়েছে। তাঁদের সঙ্গে আলাপ-আলোচনা করে পরবর্তী আইনগত পদক্ষেপ নেওয়া হবে।
