বিশ্লেষকেরা ব্রেন্ট ক্রুডের চাহিদার বিষয়ে আশাবাদী, যদিও যুক্তরাষ্ট্রে গ্যাসোলিনের ও সামগ্রিকভাবে চীনের চাহিদা নিয়ে একধরনের শঙ্কা আছে। চীনের চাহিদা বিশেষভাবে গুরুত্বপূর্ণ। কারণ, তারাই এখন বিশ্বের সবচেয়ে বড় তেল আমদানিকারী দেশ।

বিশ্লেষকেরা আরও বলছেন, যুক্তরাষ্ট্রের কেন্দ্রীয় ব্যাংক ফেডারেল রিজার্ভ সেপ্টেম্বর মাসে নীতি সুদহার কমাবে। পাশাপাশি বিশ্বে চলছে ভূরাজনৈতিক উত্তেজনা। তবে এরপরও তেলের দাম খুব একটা বাড়ছে না।

কোভিড মহামারির সময় তেলের দাম অনেক কমে গেলেও ২০২১ সালের মধ্যভাগ থেকে দাম বাড়তে শুরু করে। এরপর ২০২২ সালের ফেব্রুয়ারি মাসে রাশিয়া-ইউক্রেন যুদ্ধ শুরু হলে তেলের দাম ব্যারেলপ্রতি ১০০ ডলার ছাড়িয়ে যায়। তবে এরপরই আবার তেলের দাম কমতে শুরু করে। ২০২২ সালের শেষ দিক থেকে ওপেক ও সহযোগী দেশগুলো তেলের সরবরাহ কমিয়ে মূল্যবৃদ্ধির চেষ্টা করে। সেই ধারা এখনো অব্যাহত রয়েছে।

এদিকে আমেরিকা মহাদেশে একটি শক্তিশালী হারিকেন আঘাত হানতে যাচ্ছে। এই পরিস্থিতিতে বাজার এই ঝড়ের দিকেও তাকিয়ে আছে; স্বল্প মেয়াদে তেলের বাজারে ঝড়ের প্রভাব পড়তে পারে।
