প্যারিস অলিম্পিকে বাংলাদেশ থেকে কতজন খেলোয়াড় সুযোগ পাবেন তা এখনো চূড়ান্ত হয়নি। বাংলাদেশ অলিম্পিক অ্যাসোসিয়েশন ( বিওএ) বিভিন্ন খেলার ৬ জন খেলোয়াড়ের জন্য ওয়াইল্ড কার্ড চেয়ে আন্তর্জাতিক অলিম্পিক কমিটির কাছে আবেদন করে রেখেছে আগেই। সেই আবেদনের ভিত্তিতে চূড়ান্ত সিদ্ধান্ত আসার আগেই আজ ঈদের দিনে সুখবর দিয়েছে বাংলাদেশ আর্চারি ফেডারেশন। বাংলাদেশ থেকে এবার সবার আগে প্যারিস অলিম্পিকে খেলার সরাসরি টিকিট পেলেন আর্চার সাগর ইসলাম। গতবার টোকিও অলিম্পিকে সরাসরি খেলেছিলেন আর্চার রোমান সানা। এবার রোমান বাংলাদেশ দলেই নেই।

‘২০২৪ ফাইনাল ওয়ার্ল্ড কোটা টুর্নামেন্ট’ এর রিকার্ভ পুরুষ একক থেকে সোমবার অলিম্পিকের টিকিট নিশ্চিত করেছেন সাগর। এই টুর্নামেন্টে রিকার্ভ এককে ৫ জনের জন্য অলিম্পিক কোটা ছিল। সুযোগটা কাজে লাগান সাগর। সেমিফাইনাল উঠেই অলিম্পিকের ছাড়পত্র পান, উঠে যান ফাইনালেও। তবে ফাইনালটা ভালো যায়নি তাঁর। ফাইনালে ০-৬ সেটে উজবেকিস্তানের সাদিকভ আমিরখনের কাছে হেরে রুপা জেতেন। অলিম্পিকের সরাসরি খেলার সুযোগের পাশাপাশি রুপা জেতাও তাঁর জন্য বড় অর্জন।
