বিশ্বের সবচেয়ে বড় খেলোয়াড়দের একজন যুক্তরাষ্ট্রের প্রেসিডেন্ট জো বাইডেন প্যারিসে সংবাদ সম্মেলনে চারজন জিম্মির মুক্ত করে আনার ঘটনার প্রশংসা করেন। তিনি আরও বলেন, ‘সব জিম্মিকে মুক্ত করে ফিরিয়ে আনা এবং যুদ্ধবিরতি না হওয়া পর্যন্ত আমরা আমাদের কাজ থামাব না।’ যুক্তরাষ্ট্রের প্রেসিডেন্ট নিজেই যখন রক্তস্নান ঘটানোর জন্য ইসরায়েলিদের প্রশংসা করছেন, তখন কীভাবে একটা যুদ্ধবিরতিতে পৌঁছানো সম্ভব?

এই তো মাত্র মাসখানেক আগে, যুক্তরাষ্ট্রের প্রেসিডেন্ট সতর্ক করে দিয়েছিলেন, গাজার দক্ষিণাঞ্চলের রাফায় ইসরায়েল যদি সর্বাত্মক অভিযান চালায়, তাহলে যুক্তরাষ্ট্র ইসরায়েলকে অস্ত্র দেওয়া বন্ধ করবে। এর কারণ হিসেবে বাইডেন বলেছিলেন, এসব বোমায় বেসামরিক মানুষ নিহত হবেন। কিন্তু হঠাৎ করেই সেটা গুরুত্বহীন বিষয়ে পরিণত হলো। বেসামরিক লোকদের হত্যা চলতেই থাকল।

৬ জুন নুসাইরাত শরণার্থীশিবিরে জাতিসংঘ পরিচালিত স্কুলে ইসরায়েলি হামলায় সেখানে আশ্রয় নেওয়া ৪০ জন ফিলিস্তিনি নিহত হন। আল-জাজিরার বিশ্লেষণে বেরিয়ে আসে, যে অস্ত্র দিয়ে ইসরায়েলিরা হামলা চালায়, তার অংশবিশেষ যুক্তরাষ্ট্রে তৈরি।

দেখেশুনে মনে হচ্ছে ইসরায়েলকে দেওয়া বাইডেনের সতর্কতা কোলাটেরাল ড্যামেজে পরিণত হয়েছে। অথবা সম্ভবত গণহত্যা পুরোপুরি স্বাভাবিক একটা ব্যাপার।
