গত শুক্রবার (২৮ জুন) রাতে রাজধানীর খিলক্ষেতের বনরূপা এলাকায় স্বামীর সঙ্গে বেড়াতে গিয়ে দলবদ্ধ ধর্ষণের শিকার হন ওই নারী। ধর্ষণের আগে ওই নারীকে দল বেঁধে রড দিয়ে পেটানো হয়। গলা টিপে ধরে হত্যার চেষ্টা করেন সাবেক প্রেমিক।

আজ সোমবার দুপুরে রাজধানীর একটি রেস্তোরাঁয় বসে ওই নারীর (৩৭) সঙ্গে কথা হয় প্রথম আলো প্রতিবেদকের। তিনি একটি বেসরকারি সংস্থায় মাঠকর্মী হিসেবে কাজ করছেন। ধর্ষণের খবর প্রকাশিত হলে চাকরি চলে যেতে পারে, সেই ভয়ে তিনি অফিসে সবকিছু গোপন রেখেছেন। এ জন্য শারীরিক অসুস্থতার মধ্যেও আজ অফিসে এসেছেন। দুপুরে খাবারের বিরতিতে কথা বলেন এই প্রতিবেদকের সঙ্গে।

এ ঘটনায় সাত আসামির সবাইকে গ্রেপ্তার করেছে খিলক্ষেত থানা-পুলিশ। আসামিরা হলেন আবুল কাশেম ওরফে সুমন (৩৭), পার্থ বিশ্বাস (২০), নূর মোহাম্মদ (২০), হাসিবুল হাসান (১৯), রবিন হোসেন (২৮), মীর আজিজুল ইসলাম (২৩) ও মেহেদী হাসান (২২)। ভুক্তভোগী নারী মামলার বাদী। তিনি জানান, সাত আসামির মধ্যে কাশেম ও কম বয়সী তিনটি ছেলে তাঁকে ধর্ষণ করেন। বাকিরা তাঁদের সহায়তা করেন। আর তাঁকে মারধর করেছেন প্রত্যেকে। থানা থেকে তাঁকে শহীদ সোহরাওয়ার্দী মেডিকেল কলেজ হাসপাতালে নিয়ে মেডিকেল পরীক্ষা করিয়েছে পুলিশ।

মামলার তদন্তকারী কর্মকর্তা খিলক্ষেত থানার পরিদর্শক (তদন্ত) নামুল হক খন্দকার বলেন, আসামিদের গতকাল আদালতের নির্দেশে কারাগারে পাঠানো হয়েছে। ভুক্তভোগী নারীর মেডিকেল পরীক্ষা করার পর গতকাল রোববার বিকেলে তাঁকে স্বামীর হেফাজতে দিয়ে দেওয়া হয়।
