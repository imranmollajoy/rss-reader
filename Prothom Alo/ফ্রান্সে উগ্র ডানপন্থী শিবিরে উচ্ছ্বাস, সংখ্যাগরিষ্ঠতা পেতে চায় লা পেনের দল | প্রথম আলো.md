ফ্রান্সে প্রথম দফার পার্লামেন্ট নির্বাচনে এগিয়ে থাকায় উগ্র ডানপন্থী দল ন্যাশনাল র‌্যালির শিবিরে উদ্‌যাপন চলছে। প্রথম দফার নির্বাচনের মধ্য দিয়ে সরকার গঠনের দ্বার প্রান্তে পৌঁছে গেছে তারা। ৭ জুলাই দ্বিতীয় দফার ভোট অনুষ্ঠিত হবে।

অভিবাসনবিরোধী দল ন্যাশনাল র‌্যালির (আরএন) নেত্রী মেরিন লা পেন বলেন, প্রেসিডেন্ট এমানুয়েল মাখোঁর জোটের প্রায় পুরোপুরি পতন ঘটেছে।

আরএন ৩৩ দশমিক ২ শতাংশ ভোট পেতে যাচ্ছে বলে আভাস দেওয়া হয়েছে। বামপন্থী একটি জোট ২৮ দশমিক ১ শতাংশ ভোট পেয়ে দ্বিতীয় অবস্থানে থাকছে। ২১ শতাংশ ভোট পেয়ে পিছিয়ে আছে মাখোঁর মধ্যপন্থী জোট।

আরএন দলের ২৮ বছর বয়সী নেতা জর্দান বারদেলা বলেন, ‘ফরাসি জনগণ যদি আমাদের ভোট দেয়, তবে আমি সব ফরাসি জনগণের প্রধানমন্ত্রী হতে চাই।’
