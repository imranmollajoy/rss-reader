সমীক্ষায় পাওয়া তথ্যে দেখা গেছে, প্রতিবছর এক লাখ কোটি টাকা আমানত বাড়ছে। কিন্তু ঋণ বাড়ছে প্রায় দেড় লাখ কোটি টাকা করে। এদিকে ব্যাংক খাতে মোট আমানতের এক-তৃতীয়াংশের বেশি এসেছে স্থায়ী হিসাবে (এফডিআর)। আর ঋণের এক-চতুর্থাংশ গেছে সরকারের কাছে।

অর্থনৈতিক সমীক্ষা অনুযায়ী, ২০২৩ সালের ৩১ ডিসেম্বর পর্যন্ত ব্যাংক খাতের আমানত ছিল ১৭ লাখ ৪৯ হাজার ১৩২ কোটি টাকা। আর এ বছরের ফেব্রুয়ারি পর্যন্ত বিতরণ করা ঋণের পরিমাণ ২০ লাখ ৪ হাজার ১০৯ কোটি টাকা। পাঁচ বছর আগে আমানতের পরিমাণ ছিল ১২ লাখ ৬৪ হাজার ১৬৭ কোটি টাকা। আর ঋণের পরিমাণ ছিল ১৩ লাখ ৭ হাজার ৬৩৪ কোটি টাকা।

সমীক্ষায় সরকারি-বেসরকারি উভয় খাতের ঋণের তথ্য উল্লেখ করা হয়েছে। যেমন বলা হয়েছে, চলতি অর্থবছরের ফেব্রুয়ারি পর্যন্ত সরকারের কাছে ব্যাংক খাতের ঋণ ছিল ৪ লাখ ২৭ হাজার ১৭২ কোটি টাকা। অথচ পাঁচ বছর আগেও এ ঋণ ছিল ২ লাখ ১০ হাজার ৩৬৬ কোটি টাকা। অন্যদিকে গত ফেব্রুয়ারি পর্যন্ত বেসরকারি খাতে ব্যাংকে ঋণ দাঁড়ায় ১৫ লাখ ৭৬ হাজার ৯৩৬ কোটি টাকা, যা ৫ বছর আগে ছিল ১০ লাখ ৯৭ হাজার ২৬৮ কোটি টাকা।

দেশের ব্যাংকগুলোর ব্যবস্থাপনা পরিচালকদের সংগঠন অ্যাসোসিয়েশন অব ব্যাংকার্স বাংলাদেশের (এবিবি) চেয়ারম্যান ও ব্র্যাক ব্যাংকের ব্যবস্থাপনা পরিচালক সেলিম রেজা ফরহাদ হোসেন এ নিয়ে *প্রথম আলো*কে বলেন, বাস্তবে আমানত ও ঋণ—দুটোরই প্রবৃদ্ধির গতি কমেছে। ঋণের প্রবৃদ্ধি একটু বেশি দেখা যাওয়ার অন্যতম কারণ হচ্ছে কেউ চক্রবৃদ্ধি সুদের কবলে পড়েছেন, কেউ আবার শিকার হয়েছেন মার্কিন ডলারের তুলনায় টাকার অবমূল্যায়নের। ফলে ঋণের টাকা পরিশোধ করছেন না অনেকে এবং ব্যাংক খাতে ভালো ঋণের বদলে খারাপ ঋণ বাড়ছে।
