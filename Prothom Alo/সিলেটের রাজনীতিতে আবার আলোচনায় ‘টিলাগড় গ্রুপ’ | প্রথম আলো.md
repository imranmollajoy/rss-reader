দলীয় কয়েকজন নেতা জানান, সিলেট এমসি কলেজ ও সিলেট সরকারি কলেজের অবস্থান টিলাগড়ে। পাশেই সিলেট কৃষি বিশ্ববিদ্যালয় ও সিলেট ইঞ্জিনিয়ারিং কলেজ। মূলত শিক্ষাপ্রতিষ্ঠানকেন্দ্রিক ছাত্রলীগের আধিপত্য ধরে রাখতে রণজিৎ ও আজাদুরের কর্মীরা তৎপর। একের পর এক হত্যা ও অপকর্মে প্রায়ই রণজিৎ ও আজাদুর বলয়ের নেতা-কর্মীদের নাম সামনে আসে। টিলাগড়ে নেতিবাচক কিছু ঘটলেই দুই পক্ষের প্রধানের নামই আলোচনায় আসে।

একাধিক সূত্র নিশ্চিত করেছে, একসময় রণজিৎ ও আজাদুরের কর্মী-সমর্থকদের পাল্লা প্রায় সমান ছিল। সিলেট-১ (নগর-সদর) আসনের সংসদ সদস্য ও সাবেক পররাষ্ট্রমন্ত্রী এ কে আব্দুল মোমেনের ঘনিষ্ঠ হওয়ায় আজাদুর দ্বাদশ সংসদ নির্বাচনের আগে প্রভাবের দিক দিয়ে এগিয়ে ছিলেন। গত বছরের ২১ জুন সিলেট সিটি নির্বাচনে আনোয়ারুজ্জামান চৌধুরী মেয়র নির্বাচিত হলে রণজিতের প্রভাব বেড়ে যায়। বর্তমানে টিলাগড় এলাকায় রণজিতের অনুসারীদের একচেটিয়া নিয়ন্ত্রণ রয়েছে। এর মধ্যে টিলাগড়ের পাশে কল্যাণপুরের বাসিন্দা প্রতিমন্ত্রী শফিকুর রহমান চৌধুরীর আরেকটি পক্ষ তৈরি হলে টিলাগড় গ্রুপের রাজনীতিতে নতুন করে অস্থিরতা দেখা দেয়।

প্রতিমন্ত্রীর অনুসারীর নেতৃত্বে পক্ষ তৈরি হওয়ার পর কিছু নেতা-কর্মী স্থানীয়ভাবে চাঁদাবাজিসহ বিভিন্ন অপকর্ম করার চেষ্টা করেন। সম্প্রতি কোরবানির পশুর হাটে আজাদুরের অনুসারীদের সঙ্গে চাঁদাবাজির দ্বন্দ্বের জেরে নতুন পক্ষের কিছু কর্মী আজাদুরের বাসায় হামলা চালান। এর জেরে আজাদুর ও রণজিতের অনুসারীরা তাৎক্ষণিকভাবে একত্র হয়ে যান। দুই পক্ষের অনুসারীরা ওই রাতে ও পরদিন শফিকুরের একাধিক অনুসারীর বাসায় ভাঙচুর চালান।
