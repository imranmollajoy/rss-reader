আষাঢ়ের ভ্যাপসা গরম আর হালকা রোদের দুপুর। এর মধ্যে খুলনার সুন্দরবনসংলগ্ন কয়রা উপজেলার কালনা আমিনিয়া কামিল মাদ্রাসার মাঠ মুখর হয়ে উঠেছে নানা বয়সী প্রাক্তন শিক্ষার্থীর পদচারণে। তাঁদের কেউ ব্যাংকার, কেউ প্রবাসী, কেউ গণমাধ্যমকর্মী, কেউ শিক্ষক আবার কেউ সরকারি চাকরিজীবী। কারও ১০ বছর, কারও ২০ বছর আবার কারও প্রায় ৫০ বছর পর একের সঙ্গে অন্যের দেখা। আড্ডা, আলাপচারিতা, কুশল বিনিময়, স্মৃতিচারণায় মেতে ওঠেন মাদ্রাসার প্রাক্তন শিক্ষার্থীরা।

গতকাল মঙ্গলবার কালনার আমিনিয়া অ্যালামনাই অ্যাসোসিয়েশন দিনব্যাপী এই পুনর্মিলনীর আয়োজন করে। মাদ্রাসাটি স্থাপিত হয়েছিল ১৯৩৫ সালে। এ অনুষ্ঠানে অংশ নিতে ১৯৮২ থেকে ২০২৩ সাল পর্যন্ত এসএসসি পরীক্ষায় অংশ নেওয়া ৪১টি ব্যাচের শিক্ষার্থীরা নিবন্ধন করেছিলেন। প্রতিষ্ঠার পর এই প্রথম এত বেশি প্রাক্তন শিক্ষার্থীর অংশগ্রহণে মিলনমেলা অনুষ্ঠিত হয়েছে বলে আয়োজকেরা জানিয়েছেন।
