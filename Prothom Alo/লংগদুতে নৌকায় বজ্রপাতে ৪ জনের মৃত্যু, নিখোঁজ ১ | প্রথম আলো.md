পুলিশের সঙ্গে কথা বলে জানা যায়, আজ বিকেলে লংগদুর মাইনীমুখ বাজার থেকে একটি ইঞ্জিনচালিত নৌকায় ১০ থেকে ১২ জন ভাসান্ন্যা আদাম ইউনিয়নের ভাসান্ন্যা আদাম গ্রামে যাচ্ছিলেন। বেলা সাড়ে তিনটার দিকে লংগদু সদর ইউনিয়নের ফুরেরমুখ এলাকায় পৌঁছালে হঠাৎ বজ্রপাতের ঘটনা ঘটে। এতে ইঞ্জিনচালিত নৌকার তিন যাত্রী ও চালক ঝলসে যান। ঘটনাস্থলে থাকা লোকজন তিন যাত্রীর লাশ উদ্ধার করলেও নৌকার মাঝি (চালক) এখনো নিখোঁজ। বজ্রপাতের শিকার হয়ে তিনি পানিতে পড়ে তলিয়ে যান। ধারণা করা হচ্ছে, বজ্রপাতে তাঁরও মৃত্যু হয়েছে।
