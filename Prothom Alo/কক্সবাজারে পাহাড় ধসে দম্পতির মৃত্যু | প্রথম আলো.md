কক্সবাজারে পাহাড় ধসে এক দম্পতির মৃত্যু হয়েছে। আজ শুক্রবার ভোরে চারটার দিকে কক্সবাজার শহরের বাদশা ঘোনা এলাকায় এ ঘটনা ঘটে।

মারা যাওয়া দুজন হলেন বাদশা ঘোনা ওমর ফারুক জামে মসজিদের মুয়াজ্জিন আনোয়ার হোসেন (২৭) ও তাঁর স্ত্রী মাইমুনা আক্তার (২০)। মৃত আনোয়ার কক্সবাজার পৌরসভার ৭ নম্বর ওয়ার্ডের বাসিন্দা নাজির হোসেনের ছেলে।

কক্সবাজার পৌরসভার ৭ নম্বর ওয়ার্ডের কাউন্সিলর ওসমান সরওয়ার বলেন, পাহাড় ধসে স্বামী-স্ত্রীর মৃত্যু হয়েছে। ঘটনাস্থল পৌরসভার ৯ নম্বর ওয়ার্ডে।
