তিনি বলেন, ‘রাজশাহীতে আমের যা দাম, তার সঙ্গে যোগ হচ্ছে গাড়ি ভাড়া। ১৯ হাজার টাকার গাড়ি ভাড়া লাগল ২৩ হাজার। আরও খরচ আছে। সব মিলিয়ে রাজশাহী থেকে আম নিয়ে এসে আড়াই লাখ টাকার মতো লোকসান হয়েছে। এখন রাজশাহীতে দাম কমলে যাব, না কমলে অন্যদিকে বাজার খুঁজব।’

অনলাইনে আম ব্যবসায়ী পিএস অনলাইন মার্কেটের স্বত্বাধিকারী পরিনা প্রথম আলোকে বলেন, দেশের অভিজাত ক্রেতা, যাঁরা নির্ভেজাল আম খেতে চান, তাঁরা অনলাইনে ফরমাশ (অর্ডার) করেন। তাঁরা বাজারের সেরা আমগুলো বেশি দামে কিনে তাঁদের সরবরাহ করেন। তিনি বলেন, করোনার সময় থেকে অনলাইন বাজার বেড়েছে। এখন আরও চাঙা। তাই এর প্রভাব সরাসরি বাজারে পড়েছে।
