তৃষা বেগম ঢাকা মেডিকেল কলেজ হাসপাতালের সার্জারি বিভাগের সহকারী অধ্যাপক উসমান গণির দ্বিতীয় স্ত্রী। তৃষার দেড় বছর বয়সী আরও একটি সন্তান রয়েছে। গতকাল সকালে সাত দিনের নবজাতককে হত্যার অভিযোগে তৃষা বেগমকে আসামি করে ভৈরব থানায় মামলা করেন তাঁর স্বামী উসমান গণি।

জবানবন্দির বরাত দিয়ে পুলিশ জানায়, এত দ্রুত আরেকটি বাচ্চা নিতে আগ্রহী ছিলেন না তৃষা। ১৭ জুন রাত ৩টার দিকে তাঁর মধ্যে শিশুটিকে মেরে ফেলার ভাবনা আসে। তখন মনে হয় শিশুটি থাকলে তাঁর পক্ষে এত চাপ সামলানো সম্ভব হবে না। নিজেও প্রতিষ্ঠিত হতে পারবেন না। প্রতিষ্ঠিত হওয়া ও চাপমুক্ত জীবন পেতে একজনকে সরানোর বিকল্প ছিল না বলেই তিনি এই পথ বেছে নেন। তিনটার কিছু সময় পর ঘুমন্ত শিশুটিকে কোলে নিয়ে ঘরের একটি জানালার কাছে যান এবং গ্রিলের ফাঁক দিয়ে ঠেলে বাইরে নিয়ে ছেড়ে দেন।
