আওয়ামী লীগের একজন কেন্দ্রীয় নেতা নাম প্রকাশ না করার শর্তে *প্রথম আলো*কে বলেন, প্রায় ১৫ বছরের বেশি সময় ক্ষমতায় থাকাকালে বিএনপির সঙ্গে আওয়ামী লীগের সংঘাত কমে গেছে। সামান্য যা হয়েছে, সেটা পুলিশ-বিএনপির মধ্যে। এখন রাজনৈতিক সংঘাত হচ্ছে আওয়ামী লীগ ও এর সহযোগী সংগঠনের মধ্যে, যা দলকে দুর্বল করে দিচ্ছে।

২০০৯ সালে ক্ষমতায় আসার পর আওয়ামী লীগের দুজন সংসদ সদস্য খুন হয়েছেন। সর্বশেষ কলকাতায় খুন হন আনোয়ারুল আজীম। এর আগে ২০১৬ সালে গাইবান্ধায় নিজ বাসায় খুন হন মঞ্জুরুল ইসলাম। এ ঘটনায় ২০১৯ সালে জাতীয় পার্টির সাবেক সংসদ সদস্য আবদুল কাদের খানসহ সাত আসামির ফাঁসির রায় দেন আদালত।

আনোয়ারুল আজীম হত্যাকাণ্ডের ঘটনায় জেলা আওয়ামী লীগের সাধারণ সম্পাদক সাইদুল করিম ও সমাজকল্যাণ সম্পাদক কাজী কামাল আহমেদকে গ্রেপ্তারের ঘটনায় বিব্রত আওয়ামী লীগ। দলটির দায়িত্বশীল নেতারা বলছেন, নিজ দলের সংসদ সদস্য হত্যায় দলেরই দায়িত্বশীল নেতাদের জড়িত থাকার অভিযোগ ওঠা লজ্জার। আর সংসদ সদস্য হত্যার পর তাঁর বিরুদ্ধে সোনা চোরাচালান, হত্যাসহ যেসব অভিযোগ উঠে এসেছে, তা-ও অস্বস্তির।
