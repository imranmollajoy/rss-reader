বগুড়া রেলস্টেশনের মাস্টার সাজেদুর রহমান প্রথম আলোকে বলেন, লাইনচ্যুত বগি উদ্ধারে সান্তাহার থেকে উদ্ধারকারী ট্রেন ডাকা হলেও রাত একটার আগে রেল যোগাযোগ স্বাভাবিক হওয়ার সম্ভাবনা খুব কম।

এদিকে বগি লাইনচ্যুত হওয়ায় বুড়িমারী-সান্তাহার-ঢাকা পথে চলাচলকারী আন্তনগর ‘বুড়িমারী এক্সপ্রেস’ ট্রেন নির্ধারিত সময়ে ছেড়ে যাওয়া অনিশ্চিত হয়ে পড়েছে। রাত ১২টায় বুড়িমারী থেকে ছেড়ে আসা আন্তনগর বুড়িমারী এক্সপ্রেস ট্রেনটি বগুড়া রেলস্টেশনে পৌঁছার কথা।

বগুড়া রেলস্টেশনের মাস্টার সাজেদুর রহমান প্রথম আলোকে বলেন, নির্ধারিত সময়ে সান্তাহার থেকে লালমনিরহাটের উদ্দেশে ছেড়ে আসে বোনারপাড়াগামী ‘ফোর নাইনটি কলেজ ট্রেন’। নির্ধারিত যাত্রাবিরতির পর রাত ৮টা ২০ মিনিটে ট্রেনটি বগুড়া রেলস্টেশন অতিক্রম করে। ট্রেনটি গাবতলী রেলস্টেশনে পৌঁছার পর সান্তাহারগামী পদ্মরাগ এক্সপ্রেসের সঙ্গে ক্রসিং হওয়ার কথা ছিল। কিন্তু রাত ৮টা ৪০ মিনিটে গাবতলী স্টেশনে যাত্রাবিরতির আগেই ট্রেনের ইঞ্জিনসহ তিনটি বগি লাইনচ্যুত হয়। রেলওয়ের সিগন্যাল বার্তা পেয়ে পদ্মরাগ এক্সপ্রেস ও করতোয়া এক্সপ্রেস ট্রেন দুটি গাবতলী ও সুখানপুকুর স্টেশনে আটকে দেওয়া হয়।
