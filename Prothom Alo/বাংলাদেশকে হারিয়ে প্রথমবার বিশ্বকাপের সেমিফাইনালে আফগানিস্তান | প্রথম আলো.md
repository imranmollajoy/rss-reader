‘কাম অন বাংলাদেশ!’

ভারতের সঙ্গে ম্যাচশেষে বলা মিচেল মার্শের কথায় হয়ত ফুটে ওঠে অনেক কিছু।

২০২৪ টি-টোয়েন্টি বিশ্বকাপের সুপার এইটের শেষ ম্যাচে সেন্ট ভিনসেন্টের কিংসটাউনে বাংলাদেশের প্রতিপক্ষ আফগানিস্তান। তবে এ ম্যাচের ওপর নির্ভর করছে কার্যত তিন ম্যাচের ভাগ্য। গতকাল রাতে অস্ট্রেলিয়াকে বড় ব্যবধানে হারিয়ে সেমিফাইনালে চলে গেছে ভারত। এখনো সুযোগ আছে বাকি তিন দলের।

কাজটি সবচেয়ে কঠিন বাংলাদেশের। সেমিফাইনালে যেতে আফগানিস্তানকে হারিয়ে পেতে হবে ২ পয়েন্ট, সঙ্গে নেট রানরেটেও টপকে যেতে হবে অস্ট্রেলিয়াকে (-০.৩৩১)। ফলে আফগানিস্তানকে হারাতে হবে বড় ব্যবধানে। বাংলাদেশের নেট রানরেট এখন -২.৪৮৯। ধরা যাক, আগে ব্যাটিং করে ১৪০ রান করল বাংলাদেশ। তাহলে আফগানিস্তানকে হারাতে হবে অন্তত ৬২ রানে। আর আফগানিস্তান আগে ব্যাটিং করলে ১৪০ রান করলে সেটি পেরোতে হবে ১২.৩ ওভারের মধ্যে। অবশ্য শেষ বলে ছক্কা মারলে সে সুযোগ থাকবে ১৩.১ ওভার পর্যন্ত।

এর কম ব্যবধানে যদি বাংলাদেশ আফগানিস্তানকে হারায়, তাহলে সেমিফাইনালে যাবে অস্ট্রেলিয়া। মানে অস্ট্রেলিয়ার সেমিফাইনালে যেতে আজ বাংলাদেশের জয় প্রয়োজন, কিন্তু সেটি বড় ব্যবধানে নয়।

আফগানিস্তানের সমীকরণ সেখানে সরল—বাংলাদেশকে হারালেই নিশ্চিত সেমিফাইনাল। সেন্ট ভিনসেন্টের ম্যাচে দুই দল খেললেও তাকিয়ে আরেক দল। ও হ্যাঁ, এ ম্যাচের ফলের দিকে তাকিয়ে আছে দক্ষিণ আফ্রিকাও। আগেই সেমিফাইনালে যাওয়া দলটির প্রতিপক্ষ যে নিশ্চিত হবে এ ম্যাচে। আগামী ২৭ জুন সকালে প্রথম সেমিফাইনাল। বাংলাদেশ সময় সে দিন রাতে পরের সেমিফাইনালে ভারতের সঙ্গে খেলবে ইংল্যান্ড।

প্রথম আলো লাইভে আপনাকে স্বাগত জানাচ্ছি আমি সাইফুল্লাহ্‌ বিন আনোয়ার।
