জামালপুরের ইসলামপুর উপজেলার যমুনা নদীতে প্রায় ১৮ কেজি ওজনের একটি বোয়াল মাছ ধরা পড়েছে। পরে এটি ২২ হাজার টাকায় বিক্রি করা হয়। গতকাল মঙ্গলবার দুপুরে যমুনা নদীর বলিয়াদাহ এলাকায় ছিপ জালে ধরা পড়ে এটি।

স্থানীয় বাসিন্দারা জানান, এক সপ্তাহ ধরে যমুনা নদীতে নতুন করে পানি আসছে। ফলে স্থানীয় মৎস্যজীবীরা জাল ফেলে মাছ ধরছিলেন। গতকাল দুপুরে মো. এনামুলের ছিপ জালে বিশাল আকারের বোয়ালটি ধরা পড়ে। বিষয়টি জানাজানি হলে মাছটি দেখতে স্থানীয় লোকজন এনামুলের বাড়িতে ভিড় করেন। পরে মাছটি আবদুল্লাহ আল সাকিব নামের স্থানীয় একজন ব্যক্তি ২২ হাজার টাকায় কিনে নেন।
