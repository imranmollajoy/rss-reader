২০১৯ সালে হ্যানয়ে তৎকালীন মার্কিন প্রেসিডেন্ট ডোনাল্ড ট্রাম্পের সঙ্গে কিম বৈঠক করেছিলেন। ওই বৈঠকের সূত্র ধরে ওয়াশিংটন ও তাদের অংশীদারদের সঙ্গে উত্তর কোরিয়ার সম্পর্ক স্বাভাবিকীকরণ, উত্তর কোরিয়ার ওপর থেকে মার্কিন নিষেধাজ্ঞা প্রত্যাহার এবং কোরীয় উপদ্বীপের পারমাণবিক নিরস্ত্রীকরণের বিষয়ে যে শম্বুকগতির আলোচনা শুরু হয়েছিল, তা ভেঙে পড়ায় কিম তাঁর কৌশল পরিবর্তন করেন। তিনি মস্কো-বেইজিং অক্ষে সম্পূর্ণরূপে জড়িয়ে পড়েন এবং এর ধারাবাহিকতায় এখন তিনি ইউক্রেন যুদ্ধে পুতিনকে সমর্থন দিচ্ছেন।

২০২২ সালের জুলাই মাসে উত্তর কোরিয়া রাশিয়ার দখল করে নেওয়া দোনেৎস্ক ও লুহানস্কের রুশপন্থী প্রজাতন্ত্রকে স্বীকৃতি দিয়েছে। যুক্তরাষ্ট্র ও দক্ষিণ কোরিয়ার ভাষ্যমতে, কিম রাশিয়াকে ইতিমধ্যে কয়েক ডজন ব্যালিস্টিক ক্ষেপণাস্ত্র সরবরাহ করেছে, যার কয়েকটির ধ্বংসাবশেষ ইউক্রেনের খারকিভে পাওয়া গেছে। এ ছাড়া কিম লাখ লাখ কামানের গোলাবোঝাই ১১ হাজারের বেশি কনটেইনার রাশিয়াকে দিয়েছে।

পশ্চিমাদের ধারণা, এর বিনিময়ে পুতিন কিমকে পারমাণবিক, ক্ষেপণাস্ত্র ও মহাকাশপ্রযুক্তি উন্নত করতে সাহায্য করছেন।
