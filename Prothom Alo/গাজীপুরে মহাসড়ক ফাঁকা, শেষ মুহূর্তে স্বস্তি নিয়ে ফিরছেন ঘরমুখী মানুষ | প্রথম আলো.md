চন্দ্রায় অপেক্ষমাণ মোল্লা ট্রাভেলসের চালকের সহযোগী কবির হোসেন বলেন, ‘যাত্রী না পাওয়ায় যাইতে পারছি না। যাত্রী না হলে রাস্তায় টোল আছে, তেলের খরচ আছে, আবার চালক ও চালকের সহকারীর খরচ আছে। এসব টাকা না উঠলে কীভাবে যাব?’

চন্দ্রায় অন্তত ৫০০ যাত্রীকে পরিবহনের জন্য অপেক্ষা করতে দেখা গেল। তাঁদের কেউ ট্রাকে, কেউবা পিকআপে গন্তব্যে যাচ্ছেন। এসআর ট্রাভেলসের সামনে কারখানাশ্রমিক মোকলেছুর রহমানের সঙ্গে কথা হয়। তিনি বলেন, ‘বাস তো আছে। কিন্তু ৩০০ টাকার ভাড়া চাইতেছে ৬০০ টাকা। কেমনে যাব? ৫০ টাকা বেশি দেওয়া যেতে পারে। তাই বলে ডাবল দেব। পরিবারের চারজন সদস্য নিয়ে যেতে খরচ হয়ে যাবে ২ হাজার ৪০০ টাকা। রাস্তায় খাওয়ার খরচ আছে। এত টাকা ভাড়া দিলে যা বোনাস পেয়েছি, সবই তো চলে যাবে।’
