একসঙ্গে নয়টি কমিটি বিলুপ্তির পর সেগুলোর নেতৃত্বে অনেকের নাম আলোচিত হচ্ছে। এর মধ্যে ঢাকা মহানগর উত্তরের সদস্যসচিব আমিনুল হক ও দক্ষিণের সদস্যসচিব রফিকুল আলম আগামী দিনেও থাকছেন বলে জানা গেছে। উত্তরের কমিটিতে তাবিথ আউয়াল, যুবদলের সাবেক সভাপতি সাইফুল আলম, সুলতান সালাউদ্দিন, যুবদলের সাবেক সহসভাপতি এস এম জাহাঙ্গীর এবং দক্ষিণে আবার হাবিব উন নবী খান, হাবিবুর রশিদ ও তানভীর আহমেদের নাম আসছে। 

চট্টগ্রাম মহানগরের কমিটি বিলুপ্ত ঘোষণার পরও আহ্বায়ক শাহাদাত হোসেনের নাম শোনা যাচ্ছে। তাঁর সঙ্গে বিএনপির জ্যেষ্ঠ সদস্য এরশাদ উল্লাহ, যুগ্ম আহ্বায়ক নাজিমুর রহমান, এস এম সাইফুল ইসলাম ও আবুল হাশেমের নামও আলোচিত হচ্ছে। 

শাহাদাত হোসেন গতকাল *প্রথম আলো*কে বলেন, ‘দলীয় হাইকমান্ড যে সিদ্ধান্ত নিয়েছে, আমরা তা-ই মেনে নেব। আমি নিজেও দীর্ঘদিন থেকে চাচ্ছি কেন্দ্রীয় কমিটিতে যেতে।’

এবার যুবদলের নেতৃত্বে কারা আসছেন, তা নিয়েও নেতা-কর্মীদের মধ্যে কৌতূহল আছে। এর মধ্যে বিলুপ্ত কমিটির সাধারণ সম্পাদক আবদুল মোনায়েম নতুন কমিটিতেও থাকতে পারেন বলে জানা গেছে। তাঁর সঙ্গে বিদায়ী কমিটির সহসভাপতি নুরুল ইসলাম ও এস এম জাহাঙ্গীর, যুগ্ম সম্পাদক শফিকুল ইসলাম ও গোলাম মাওলার নাম আলোচিত হচ্ছে। 
