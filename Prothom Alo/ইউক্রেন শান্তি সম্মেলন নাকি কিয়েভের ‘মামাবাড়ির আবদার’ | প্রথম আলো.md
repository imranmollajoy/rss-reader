তাঁদের কাছে যুদ্ধ চলমান থাকার অর্থ হচ্ছে অস্ত্র সরবরাহের নামে নিজেদের অত্যন্ত লাভজনক মৃত্যুর বাণিজ্য সচল রেখে যাওয়া, অর্থনীতিতে ক্ষয় ধরা, এই সময়ে যা কিনা খুবই প্রয়োজন। আর সেই সঙ্গে দায়িত্ব পালনের বৈধতার মেয়াদ উত্তীর্ণ হয়ে যাওয়া ভাগনের জন্যও সে রকম অবস্থা বজায় থাকা হচ্ছে ক্ষমতার রশি আঁকড়ে ধরে রাখার জন্য খুবই জুতসই এক যুক্তি। ফলে যা হওয়ার তা-ই হতে যাচ্ছে, সুইজারল্যান্ডে নির্ধারিত চলতি মাসের ‘শান্তি সম্মেলনে’।

মামাদের চাপের মুখে দক্ষিণের বিশ্বের বেশ কিছু দেশকে সেখানে হাজিরা অবশ্যই দিতে হবে। তবে এর থেকে অর্জন কিছুই না হয়ে যা পাওয়া যাবে তা হচ্ছে, বিভক্ত বিশ্বের বিভক্তি আরও পরিষ্কারভাবে প্রকাশ হয়ে পড়া। কেননা এ রকম কিছু একটাই যে শুরু থেকে তাঁরা চেয়ে আসছেন, শান্তি সম্মেলনের নামে একতরফা আয়োজনের অনেক আগেই তা বিশ্ববাসীর সামনে পরিষ্কারভাবে তুলে ধরেছে।

ফলে চীন, ব্রাজিলের উদ্যোগও যেন এগিয়ে যেতে না পারে, সে জন্য তাদের পক্ষ থেকে এখন চালানো হচ্ছে জোর প্রচারণা, শান্তির সংজ্ঞা নির্ধারণের একচেটিয়া অধিকারের মতো বালখিল্য আবদারও তাই পশ্চিমের সংবাদমাধ্যমের কল্যাণে হয়ে উঠছে যৌক্তিক।
