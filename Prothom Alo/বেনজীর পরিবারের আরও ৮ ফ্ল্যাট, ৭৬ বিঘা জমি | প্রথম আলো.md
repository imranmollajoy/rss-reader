মোহাম্মদপুরের পিসি কালচার হাউজিংয়ের একটি ভবনে খোঁজ পাওয়া ছয়টি ফ্ল্যাটের মালিকানা বেনজীরের স্ত্রী জীশান মীর্জার নামে। বাড্ডার ফ্ল্যাট দুটি বেনজীর পরিবারের কার নামে, তা দুদকের নথিতে উল্লেখ নেই। এ দুটির মোট আয়তন ৩ হাজার ৭৫ বর্গফুট। দলিলে এর দাম দেখানো হয়েছে প্রায় ৬৫ লাখ ৮৬ হাজার টাকা। ফলে প্রতি বর্গফুটের দাম পড়েছে ২ হাজার ১৪২ টাকা। আবাসন ব্যবসায়ীরা বলছেন, এত সস্তায় ঢাকায় বাণিজ্যিক স্থাপনা তো দূরে থাক, আবাসিক ফ্ল্যাট পাওয়াও সম্ভব নয়।

বেনজীর পরিবার বাড্ডায় ফ্ল্যাট নিবন্ধন নিয়েছে ২০১৮ সালের ৯ সেপ্টেম্বর, যখন তিনি র‌্যাবের মহাপরিচালক ছিলেন।

বেনজীর আহমেদের সম্পদের বেশির ভাগই তাঁর স্ত্রী ও তিন মেয়ের নামে। বেনজীর চাকরিতে থাকার সময় তাঁর স্ত্রীর পেশা কী, সে বিষয়ে কিছু জানা যায়নি। তবে বিপুল সম্পদ থাকার বিষয়টি সামনে আসার পর বেনজীর নিজের ফেসবুক পেজে দেওয়া ভিডিও বার্তায় দাবি করেছিলেন, তাঁর স্ত্রী ও মেয়েদের নামে মৎস্য খামার রয়েছে। তাঁর সম্পদ অপরাধলব্ধ নয় বলেও দাবি করেছিলেন তিনি।

প্রথম আলোর পক্ষ থেকে বিভিন্ন সময় তাঁর মুঠোফোনে ও বাসায় গিয়ে যোগাযোগের চেষ্টা হয়েছে। তবে সাড়া পাওয়া যায়নি। একপর্যায়ে মে মাসের শুরুতে তিনি দেশ ছাড়েন। দুদক তাঁর সম্পদ অনুসন্ধানের সিদ্ধান্ত নিয়েছিল গত ১৮ এপ্রিল।
