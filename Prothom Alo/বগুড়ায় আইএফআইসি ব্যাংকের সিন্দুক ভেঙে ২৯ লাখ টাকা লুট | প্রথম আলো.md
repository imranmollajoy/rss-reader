বগুড়ায় আইএফআইসি ব্যাংকের একটি উপশাখার সিন্দুক ভেঙে ২৯ লাখ ৪০ হাজার টাকা লুট করেছে দুর্বৃত্তরা। গতকাল বুধবার রাতের কোনো এক সময় শহরের মাটিডালি এলাকায় অবস্থিত একটি ভবনের দ্বিতীয় তলায় মাটিডালি উপশাখা কার্যালয়ে এ ঘটনা ঘটে।

আজ বৃহস্পতিবার মাটিডালি উপশাখার দায়িত্বপ্রাপ্ত কর্মকর্তা (ইনচার্জ) ফাহমিদা ফিরোজ বলেন, গতকাল সারা দিনের লেনদেন কার্যক্রম শেষে বিকেলে ২৯ লাখ ৪০ হাজার ৬১৮ টাকা সিন্দুকে রেখে তালাবদ্ধ করে কার্যালয় বন্ধ করে কর্মকর্তারা নিজ নিজ বাসায় চলে যান। আজ বৃহস্পতিবার সকালে কার্যালয় খোলার পর সিন্দুক ভাঙা দেখতে পেয়ে পুলিশকে খবর দেওয়া হয়। পরে দেখা যায়, সিন্দুকে গচ্ছিত সব টাকা দুর্বৃত্তরা লুট করে নিয়ে গেছে।
