চট্টগ্রাম জেলা প্রাণিসম্পদ দপ্তর বলছে, চট্টগ্রাম জেলায় ছোট-বড় মিলিয়ে ১৬ হাজার খামার রয়েছে। এর মধ্যে নগরে আছে দেড় শতাধিক খামার। বড় আকারের খামার রয়েছে ৫০টি। মূলত বড় ও মাঝারি খামারে বিক্রির ব্যস্ততা চলছে। বড় খামারগুলো আবার অনলাইন যোগাযোগ মাধ্যমেও সক্রিয়। ফলে অনলাইনে দেখেও অনেক ক্রেতা ঢুঁ মারছেন খামারে।

খামারিরা বলছেন, শেষ সময়ে এসে ক্রেতারা ৭০ থেকে ৮০ হাজার টাকার মধ্যে গরু খুঁজছেন। অনেক পরিবারে দু–তিনজন মিলেও গরু কিনেছেন। তবে এ বাজেটে গরু মেলাতে গলদঘর্ম অবস্থা হচ্ছে। কারণ, গরু পালনে খরচ বেড়ে গেছে। খাবারের দাম বাড়তি। গত বছরের তুলনায় এবার গরুর দাম খামারেই ১০ থেকে ১৫ শতাংশ বেশি পড়ছে। এ ছাড়া গরুর মধ্যে শাহিওয়াল, দেশি, ফ্রিজিয়ানসহ বিভিন্ন জাতের গরু পাওয়া যাচ্ছে খামারে।
