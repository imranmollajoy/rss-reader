এরপর তাঁরা জমিতে চাষাবাদ শুরু করতেন। কিন্তু বছর কয়েক আগে খালের মুখে একটি কালভার্ট তৈরি করা হয়। কালভার্টটি সমতল ভূমির চাইতে উঁচু হয়ে যাওয়ায় পানিনিষ্কাশন বাধাগ্রস্ত হতে থাকে। এর মধ্যে খাল দখলের প্রতিযোগিতা শুরু করেন স্থানীয় কয়েক ব্যক্তি। তাঁদের মধ্যে গ্রামের আনসার আলী নামের এক ব্যক্তি খালের একাংশ দখল করে রাস্তা নির্মাণ ও আবু সাঈদ নামের অপর একজন দখল করে দোকানঘর নির্মাণ করেন। এতে পুরো খালটি আটকে পানিনিষ্কাশনের ব্যবস্থা বন্ধ হয়ে গেছে।

এ প্রসঙ্গে জানতে চাইলে অভিযুক্ত দুই দখলদারের মধ্যে আনসার আলী বলেন, ‘আমি খাল দখল করিনি। পানিনিষ্কাশনের ব্যবস্থা রেখে কাঠের সাঁকো দিয়েছি। প্রশাসন এটা তুলে দিতে বললে তুলে দেব।’ অপর দখলদার আবু সাঈদ বলেন, ‘আমি সরকারি কোনো জমি ভরাট করিনি। নিজের জমি ভরাট করে দোকান তৈরি করেছি। মেপে দেখলেই বিষয়টি পরিষ্কার হবে।’

কৃষকদের দাবি, অপরিকল্পিত কালভার্ট নির্মাণ এবং খাল দখলের কারণে কয়েক বছর ধরে বিলের পানি আর বের হতে পারছে না। তাঁদের জমিগুলো বছরের অধিকাংশ সময় জলাবদ্ধ হয়ে থাকছে। তাঁরা কোনো ফসল আবাদ করতে না পেরে চরমভাবে ক্ষতিগ্রস্ত হচ্ছেন। তাই আগামী বর্ষা মৌসুমের আগেই সরকারি খালটি দখলমুক্ত চান ভুক্তভোগীরা।
