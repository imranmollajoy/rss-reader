রোহিত গুরুনাথ শর্মার টি-টোয়েন্টি ক্যারিয়ারের চক্রপূরণ কি তাহলে সম্পন্ন হলো, নাকি কিছুটা এখনো বাকি! 

বাকি যা আছে, তা আলাদা থাকুক। একটা চক্রপূরণ তো হয়েই গেছে। অ্যাডিলেডের জবাব দেওয়া হয়ে গেছে গায়ানায়। ২০২২ টি-টোয়েন্টি বিশ্বকাপে অ্যাডিলেডে ইংল্যান্ডের বিপক্ষে ওই সেমিফাইনাল প্রশ্ন তুলে দিয়েছিল রোহিত শর্মার টি-টোয়েন্টি ক্যারিয়ার নিয়েই। ২৮ বলে করেছিলেন ২৭। ভারতের ৬ উইকেটে ১৬৮ টপকাতে ইংল্যান্ডের দুই ওপেনারের পর আর কাউকে নামতে হয়নি। পরের আন্তর্জাতিক টি-টোয়েন্টি খেলতে রোহিতকে অপেক্ষা করতে হয়েছে প্রায় ১৪ মাস। আর কখনো খেলতে পারবেন কি না, এ প্রশ্নও উঠেছিল। 

সঙ্গী ছিলেন বিরাট কোহলিও। রোহিতের চেয়ে একটু ভালো করেছিলেন। ৪০ বলে ৫০। তারপরও কোহলির ভারতের টি-টোয়েন্টি দলে ফেরা আরও চার দিন পরে। তা এই বছরের শুরুতেই। গায়ানায় ইংল্যান্ডের বিপক্ষে এবারের সেমিফাইনালটা রোহিত শর্মার জন্য তাই শুধুই ফাইনালে ওঠার ম্যাচ ছিল না। ওই যে চক্রপূরণের কথা বলছিলাম, সেটি সম্পন্ন করার ম্যাচও। তা সুসম্পন্ন করায় তাঁর ৩৯ বলে ৫৩ রানেরও বড় ভূমিকা।
