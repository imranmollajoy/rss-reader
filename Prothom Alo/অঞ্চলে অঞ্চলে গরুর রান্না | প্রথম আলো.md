**আস্ত রসুনে গরুর মাংস**

**উপকরণ:** গরুর মাংস দেড় কেজি, পেঁয়াজকুচি দেড় কাপ, আদাবাটা ১ টেবিল চামচ, রসুনবাটা ১ টেবিল চামচ, শুকনা মরিচগুঁড়া ১ টেবিল চামচ, হলুদগুঁড়া ১ চা–চামচ, ধনেগুঁড়া ১ টেবিল চামচ, জিরাগুঁড়া ১ চা–চামচ, টালা জিরাগুঁড়া ১ চা–চামচ, দারুচিনি ৪ টুকরা, ছোট এলাচি ৬টি, লবঙ্গ ৭টি, আস্ত রসুন ৮টি, তেল ১ কাপ, লবণ পরিমাণমতো ও বাটা মসলার মিশ্রণ (তৈরি করতে লাগবে ৩ টেবিল চামচ পেঁয়াজকুচি, ৩ টেবিল চামচ রসুনকুচি, ২ টুকরা দারুচিনি, ৪টি ছোট এলাচি, ৬টি লবঙ্গ, আধা চা–চামচ গোলমরিচ, ৫টি শুকনা মরিচ, আধা চা–চামচ রাঁধুনি, ৩ টেবিল চামচ শর্ষের তেল। সব উপকরণ তেলে ভেজে মাংসের ঝোল দিয়ে গ্রাইন্ডার বা পাটায় ভালো করে বেটে নিতে হবে।)

**প্রণালি:** রসুনের খোসা যেহেতু ছড়ানো হবে না, তাই পরিষ্কার পানিতে ধুয়ে পানি ঝরিয়ে রাখুন। হাড়, চর্বিসহ মাংস মাঝারি টুকরা করে কেটে ধুয়ে নিন। পেঁয়াজ ও লবণ দিয়ে মাংস মাখিয়ে ২০ মিনিট রেখে দিন। পাত্রে তেল গরম করে গরমমসলার ফোড়ন দিন। তাতে সব বাটা মসলা কষিয়ে নিন। এবার যোগ করুন হলুদ, মরিচ, ধনে ও জিরাগুঁড়া। কিছুক্ষণ কষিয়ে তাতে মাংস দিন। মাংসের পানি শুকিয়ে গেলে গরম পানি দিয়ে মাঝারি আঁচে রান্না করতে থাকুন। এভাবে মাংস ৮০ শতাংশ সেদ্ধ হয়ে এলে আস্ত রসুনগুলো দিয়ে নেড়ে দিন। ঝোল কমে এলে বাটা মসলার মিশ্রণ ও টালা জিরার গুঁড়া দিয়ে কিছুক্ষণ চুলায় রেখে নামাতে হবে।
