চিঠিতে বলা হয়, বাইডেন তাঁর শাসনামলের প্রথম চার বছরে দেশের অর্থনীতিতে বড় বিনিয়োগবান্ধব কিছু আইন পাস করেছেন। এর মধ্যে অবকাঠামোগত উন্নয়ন, অভ্যন্তরীণ উৎপাদন বৃদ্ধি ও জলবায়ু পরিবর্তন মোকাবিলা-সংশ্লিষ্ট আইন উল্লেখযোগ্য। সম্ভবত এগুলো উৎপাদনসক্ষমতা ও অর্থনৈতিক প্রবৃদ্ধি বাড়াচ্ছে, দীর্ঘমেয়াদি মূল্যস্ফীতির চাপ কমাচ্ছে এবং নবায়নযোগ্য জ্বালানিতে স্থানান্তর সহজ করছে।’

যুক্তরাষ্ট্রের সংবাদভিত্তিক ওয়েবসাইট এক্সিওসে প্রথম এ চিঠির বিষয়ে খবর প্রকাশ করা হয়। যে কজন নোবেলজয়ী চিঠিতে স্বাক্ষর করেছেন, তাঁদের মধ্যে কলাম্বিয়া বিশ্ববিদ্যালয়ের অধ্যাপক জোসেফ স্টিগলিৎজ, ইয়েল বিশ্ববিদ্যালয়ের অধ্যাপক রবার্ট শিলার ও স্যার অ্যানগাস ডিটনও রয়েছেন।
