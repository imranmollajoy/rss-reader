ওই সভায় উপস্থিত একটি সূত্র জানিয়েছে, সভায় ১৯৮৭ সালে গঠিত তৎকালীন সমীক্ষা কমিটির তৈরি করা পদসোপান (স্ট্যান্ডার্ড সেটআপ বা প্যাটার্ন) নিয়ে আলোচনা হয়। জনপ্রশাসনের পদ সোপান অনুসারে যেকোনো ক্যাডারে নিচের দিকে পদসংখ্যা বেশি থাকে, ওপরের দিকে পদসংখ্যা ক্রমান্বয়ে কমতে থাকে। এরই ধারাবাহিকতায় ১৯৮৭ সালের ‘স্টাফিং প্যাটার্ন’ কিছুটা পরিবর্তন করে পদসোপান অনুমোদন করা হয়েছে।

সভায় আলোচনা করে সিদ্ধান্ত হয়, উচ্চমাধ্যমিক, স্নাতক (পাস ও সাবসিডিয়ারি), স্নাতক (সম্মান) ও স্নাতকোত্তর পর্যায়ের কলেজগুলোকে ‘এ’, ‘বি’, ‘সি’ ও ‘ডি’ শ্রেণিতে ভাগ করে পদ (পদসোপান) সৃষ্টি হবে। ভাগটি করবে শিক্ষা মন্ত্রণালয়। পরে তারা সেটি জনপ্রশাসন মন্ত্রণালয়ে পাঠাবে। এ ক্ষেত্রে উচ্চমাধ্যমিক, স্নাতক (পাস ও সাবসিডিয়ারি), স্নাতক (সম্মান) ও স্নাতকোত্তর পর্যায়ে পড়ানো হয়—এমন কলেজে একেকটি বিষয়ে মোট পদ হবে ১৬টি। এর মধ্যে ২টি অধ্যাপক, ৩টি সহযোগী অধ্যাপক, ৫টি সহকারী অধ্যাপক এবং ৬টি পদ হবে প্রভাষকের।

উচ্চমাধ্যমিক শ্রেণি থেকে স্নাতক (পাস ও সাবসিডিয়ারি) ও স্নাতকোত্তর পর্যায়ে পড়ানো হয়—এমন কলেজগুলোর একেকটি বিষয়ে পদ হবে ১০টি। সমসংখ্যক (১০টি) পদ হবে উচ্চমাধ্যমিক শ্রেণি থেকে স্নাতক (পাস ও সাবসিডিয়ারি) ও স্নাতক (সম্মান) পর্যায়ে পড়ানো হয় এমন কলেজগুলোর একেকটি বিষয়ে।
