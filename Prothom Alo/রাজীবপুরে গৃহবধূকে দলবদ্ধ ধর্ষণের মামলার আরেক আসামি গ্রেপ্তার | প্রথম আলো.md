কুড়িগ্রামের চর রাজীবপুর উপজেলায় এক গৃহবধূকে দলবদ্ধ ধর্ষণের ঘটনায় করা মামলায় মো. সোলায়মান (২৯) নামের এক আসামিকে গ্রেপ্তার করেছে র‍্যাব। গতকাল শনিবার দুপুরে গাজীপুরের বাসন থানার কড্ডা ইটাহাটা এলাকা থেকে তাঁকে গ্রেপ্তার করা হয়। আজ রোববার দুপুরে রাজীবপুর ডাকবাংলায় সংবাদ সম্মেলনের পর আসামিকে রাজীবপুর থানার পুলিশের কাছে হস্তান্তর করা হয়।

গ্রেপ্তার মো. সোলায়মান রাজীবপুরের ওই গৃহবধূকে দলবদ্ধ ধর্ষণের মামলার ৩ নম্বর আসামি। এ ঘটনায় ভুক্তভোগী নারীর মামা বাদী হয়ে চারজনের বিরুদ্ধে রাজীবপুর থানায় মামলা করেছিলেন। পরে ১ জুন দুপুরে মামলার প্রধান আসামি মো. জয়নাল আবেদীন (৪৮) ও মো. আলম হোসেনকে (৪০) গ্রেপ্তার করে পুলিশ। বর্তমানে তাঁরা কুড়িগ্রাম কারাগারে আছেন।
