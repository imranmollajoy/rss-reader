পানি উন্নয়ন বোর্ড (পাউবো) ও এলাকাবাসীর সঙ্গে কথা বলে জানা গেছে, টানা ভারী বৃষ্টি ও উজান থেকে নেমে আসা পাহাড়ি ঢলে ১৬ জুন থেকে জেলার উব্দাখালী, কংস, সোমেশ্বরী, ধনু, মগড়াসহ সব কটি নদ-নদীর পানি বাড়তে থাকে। পানি বেড়ে ১৮ জুন সন্ধ্যা থেকে কলমাকান্দার উব্দাখালী নদীর পানি ডাকবাংলো পয়েন্টে বিপৎসীমার ৫১ সেন্টিমিটার অতিক্রম করে। এতে কৈলাটি, বড়খাপন, পোগলা, কলমাকান্দা সদরসহ সাতটি ইউনিয়নের নিম্নাঞ্চলের শতাধিক গ্রাম প্লাবিত হয়।

গত শুক্রবার থেকে বৃষ্টি না হওয়ায় ওই দিন সন্ধ্যা থেকে বন্যার পানি কমতে শুরু করে। তবে পানি কমলেও মানুষের ভোগান্তি কমছে না বলে জানিয়েছেন পোগলা ইউনিয়ন পরিষদের (ইউপি) চেয়ারম্যান মোজাম্মেল হক।
