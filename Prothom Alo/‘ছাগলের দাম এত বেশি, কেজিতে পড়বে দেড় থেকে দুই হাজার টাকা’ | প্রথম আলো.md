হাটের ভেতর হাঁটতে হাঁটতে কথা হলো আরও ১০ জন ব্যাপারীর সঙ্গে। তাঁদের মধ্যে দুজন চট্টগ্রামের চন্দনাইশ উপজেলার বাসিন্দা। মো. আতাউল্লাহ ও রায়হান উদ্দিন নামের এ দুই তরুণ ব্যাপারী জানান, দুজনের বাড়ি এক জায়গায়। দুজন মিলে মিনি ট্রাকে ২৭টি ছাগল এনেছেন। গতকাল ছিলেন কর্ণফুলী উপজেলার মইজ্জারটেক বাজারে। সেখানে ৯টি বিক্রি হয়েছে। বাকিগুলো নিয়ে এ হাটে চলে এসেছেন আজ সকালে। পরে চারটি বিক্রি করেছেন। বাকিগুলোও বিক্রি হয়ে যাবে, এমনটাই প্রত্যাশা তাঁদের।

মো. আতাউল্লাহ সঙ্গে যখন কথা হচ্ছিল, তখন এক ক্রেতা এসে হাজির হলেন। শুরু হলো দরদাম। ১৮ থেকে ২০ কেজি ওজনের একটি খাসির দাম বলা হলো ৪৫ হাজার টাকা; কিন্তু ক্রেতা শুরু করলেন ২৫ হাজার থেকে। শেষমেশ ২৯ হাজার টাকায় ক্রেতাকে বুঝিয়ে দিলেন ছাগলটি। আর এ প্রতিবেদককে আতাউল্লাহ বলেন, কোনোটাতে লাভ হচ্ছে, কোনোটাতে লস।
