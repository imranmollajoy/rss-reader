প্রায় চার বছর দৌড়ঝাঁপের পর নুরুল আলম ও মোহাম্মদ তৈয়ব হাইকোর্টের শরণাপন্ন হন। হাইকোর্ট পাসপোর্ট অধিদপ্তরের পাসপোর্ট বাতিল আদেশ অবৈধ ঘোষণা করেন। এর বিরুদ্ধে পাসপোর্ট অধিদপ্তরে আপিল করেন। তখন আপিল বিভাগ হাইকোর্টের রায় বহাল রেখে আদেশ দেন। সর্বশেষ পাসপোর্ট অফিস পুনরায় জাতীয় নিরাপত্তা গোয়েন্দা অধিদপ্তরকে (এনএসআই) দিয়ে দুই পরিবারের বিষয়ে তদন্ত করায়। এনএসআইয়ের তদন্তের পর পাসপোর্ট অধিদপ্তর আগের পাসপোর্ট বাতিলের আদেশ প্রত্যাহার করে।

দুই পরিবারের সদস্যদের পাসপোর্টের আবেদনের তথ্য যখন যাচাই-বাছাই করেছিলেন, সে সময় কক্সবাজারে পুলিশের বিশেষ শাখার দায়িত্বে ছিলেন এস এম মিজানুর রহমান। বর্তমানে তিনি ঢাকা মহানগর পুলিশের কাউন্টার টেররিজমের ইনভেস্টিগেশন বিভাগে পুলিশ পরিদর্শক (নিরস্ত্র) পদে কর্মরত। মিজানুর রহমানের সঙ্গে এই যাচাই-বাছাই ও অনুসন্ধান প্রক্রিয়ায় যুক্ত ছিলেন মো. দেলোয়ার হোসেন নামের আরেক পুলিশ সদস্য। তাঁদের আবেদনের ভিত্তিতে সবার পাসপোর্ট বাতিল করা হয়। এই পুলিশ কর্মকর্তারাই গত বছরের ২৯ এপ্রিল পাসপোর্ট বাতিলকরণসংক্রান্ত এর আগে পাঠানো প্রতিবেদন বাতিল করে ওই ব্যক্তিদের পাসপোর্ট দেওয়ার জন্য কক্সবাজারের পুলিশ সুপার (ডিএসবি) বরাবর আবেদন করেছেন।

আবেদনে তাঁরা লিখেছেন, কক্সবাজারে দায়িত্ব পালনকালে ২০১৮ সালে তাঁদের নুরুল আলম ও মোহাম্মদ তৈয়বের সন্তানসহ দুই পরিবারের ১০ জনের পাসপোর্টের আবেদন অনুসন্ধানের জন্য দায়িত্ব দেওয়া হয়। দায়িত্বভার গ্রহণ করে পাসপোর্ট প্রার্থীদের ঠিকানায় সশরীর উপস্থিত হয়ে আবেদনের বিষয়ে বিস্তারিত অনুসন্ধান করেন। এই ১০ জনের পিতার স্মার্ট কার্ড, প্রার্থীর স্মার্ট কার্ড, এনআইডি কার্ড, প্রার্থীর মায়ের মুত্যুসনদ, স্থানীয় ইউপি চেয়ারম্যানের প্রত্যয়নপত্র, হালনাগাদ ভোটার তালিকা, স্থাবর সম্পত্তির দালিলিক কাগজপত্রের ফটোকপি, প্রার্থীর শিক্ষাগত যোগ্যতার সনদসহ স্থানীয় চেয়ারম্যান, মেম্বার, চৌকিদার ও গণ্যমান্য ব্যক্তিদের জিজ্ঞাসাবাদে বাংলাদেশি মর্মে প্রাথমিকভাবে জানতে পারেন। প্রার্থীদের দাখিল করা দালিলিক কাগজপত্র ও দলিল–দস্তাবেজ পর্যালোচনায় এবং স্থানীয় অনুসন্ধানের আলোকে প্রার্থীদের পক্ষে পাসপোর্ট দেওয়ার জন্য মতামত দিলে তাঁরা বাংলাদেশি পাসপোর্ট পান। পরে তাঁরা ভুল তথ্যের ভিত্তিতে ১০ জনের পাসপোর্ট বাতিলের জন্য কক্সবাজার পুলিশের গোয়েন্দা শাখায় আবেদন করেন। তাঁদের আবেদন বিবেচনায় নিয়ে ২০২০ সালের ৭ আগস্ট ইমিগ্রেশন ও পাসপোর্ট অধিদপ্তর পাসপোর্টগুলো বাতিল করে দেয়।
