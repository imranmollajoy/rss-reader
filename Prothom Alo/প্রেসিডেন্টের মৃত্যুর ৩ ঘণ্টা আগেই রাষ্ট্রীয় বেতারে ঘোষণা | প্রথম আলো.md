ভূমধ্যসাগরীয় বন্দরনগরী আন্নাবাতে প্রেসিডেন্ট বউদিয়াফের অনুষ্ঠানস্থলে হট্টগোল তৈরি করতে গ্রেনেড ছুড়ে মারেন বউমারাফি। এরপর তিনি পর্দার আড়াল থেকে বেরিয়ে প্রেসিডেন্টকে গুলি করেন। সেই বিশৃঙ্খল পরিস্থিতির সুযোগ নিয়ে অস্ত্র ফেলে দেয়াল টপকে ৪০০ মিটার দূরে এক বাড়িতে আশ্রয় নেন তিনি। সেখান থেকে নিজেই ফোন করে পুলিশের হাতে নিজেকে তুলে দেন।

আলজেরিয়ার বার্তা সার্ভিসেস এপিএস জানিয়েছিল, বক্তব্য দেওয়ার সময় স্বয়ংক্রিয় অস্ত্র দিয়ে প্রেসিডেন্টকে দুবার গুলি করা হয়। যিনি গুলি করেন তাঁর পরনে ছিল দাঙ্গা স্কোয়াড বাহিনীর পোশাক। তাদের ভাষ্য ছিল, বউদিয়াফের দেহরক্ষীরা হামলাকারীকে হত্যা করেছে। তবে ক্ষমতাসীন হাই স্টেট কমিটি পরে জানিয়েছে, হামলাকারীকে গ্রেপ্তার করা হয়েছে।

ঘটনার দিন আলজেরিয়ার টেলিভিশনের ফুটেজে দেখানো হয়, বউদিয়াফকে স্ট্রেচারে করে মিলনায়তন থেকে বের করে আনা হচ্ছে। তখনো তিনি বেঁচে ছিলেন। এরপর মিলনায়তনে দ্বিতীয়বার গুলির শব্দ পাওয়া যায়। বউদিয়াফের গায়ে যখন গুলিটি লাগে, তখন তিনি জীবনের উপলব্ধি নিয়ে কথা বলছিলেন। তখন তিনি বলছিলেন, ‘আমরা জানি, জীবন খুব ছোট। আমাদের সবাইকে মরতে হবে।’

ঘটনার তিন সপ্তাহ পর যুক্তরাজ্যের দৈনিক দ্য ইন্ডিপেনডেন্টের এক খবরে বলা হয়েছিল, বউদিয়াকে তিনটি গুলি করা হয়েছিল। এর মধ্যে দুটি তাঁর মাথায় ও একটি পিঠে লাগে। সেই প্রতিবেদনে আরও বলা হয়েছে, সেই বছরের জানুয়ারিতে পার্লামেন্ট নির্বাচনের দ্বিতীয় ও শেষ ধাপেও ইসলামিক স্যালভেশন ফ্রন্টের জয় ছিল নিশ্চিত। নির্বাচন বাতিল করে বউদিয়াফকে ক্ষমতায় আনার কারণে এই হত্যাকাণ্ডের পেছনে এই দলটির হাত ছিল বলে প্রথমে সন্দেহ করা হয়েছিল। বিশেষ করে এই দলের সমর্থক, যাঁরা দেশের বাইরে ছিলেন, তাঁরা এই হত্যাকাণ্ডে সন্তোষ প্রকাশ করেছিলেন।  

এরপর বউদিয়াফের হত্যাকাণ্ডের কিছু ভিডিও টেপ দেখে নিশ্চিত হওয়া যায়, এখানে কর্তৃপক্ষের হাত আছে। কারণ, ভিডিও ফুটেজে কিছু কাটছাঁট করা হয়েছে। ঘটনার প্রত্যক্ষদর্শীদের দাবি, ঘটনার সময় চারটি টেলিভিশনের ক্যামেরা দৃশ্য ধারণ করেছিল।

রাষ্ট্রীয় টেলিভিশন আলজেরিয়ান টেলিভিশন সার্ভিসের একটি ঘনিষ্ঠ সূত্র ইন্ডিপেনডেন্টকে নিশ্চিত করেছে, ক্যামেরাগুলোতে হত্যার পুরো ঘটনাই ধারণ করা হয়েছে। কিন্তু বউদিয়াফের গায়ে যখন গুলি লাগে কিছু দৃশ্য কেটে দেওয়া হয়েছে। ভিডিও ফুটেজে দেখা যায়, তাঁর মাথায় গুলি লাগার পর তাঁর মস্তিষ্ক ছিটকে বেরিয়ে আসে।
