একই অবস্থা আরেক তরুণ জুবায়েরের। রাজ্যের সংখ্যালঘু রোহিঙ্গা মুসলমান জাতিগোষ্ঠীর এই তরুণের বাড়ি মাআংদাউ শহরতলিতে। ২৪ বছরের এই তরুণ সংঘাত শুরুর আগে রাজ্যে শান্তি প্রতিষ্ঠায় কাজ করা একটি নাগরিক সংগঠনে চাকরি করতেন। সংঘাত শুরু হলে তাঁদের অফিস বন্ধ হয়ে যায়।

মিয়ানমার সেনাবাহিনী জোর করে রোহিঙ্গা তরুণদের সেনাবাহিনীতে নিয়োগ শুরু করলে সেটা এড়াতে জুলাইয়ে নিজ বাড়ি থেকে পালিয়ে যান জুবায়ের। তিনি আল–জাজিরাকে বলেন, ‘আমরা বাড়িতে থাকতে পারছি না, কাজে যেতে পারছি না, এমনকি সময়মতো ঘুমাতেও পারছি না। যে সময়ে আমাদের ভবিষ্যৎ গড়ার কথা ছিল, সে সময় নষ্ট হয়ে যাচ্ছে।’

জুবায়ের ও থুরা মাআং মিয়ানমারের নতুন প্রজন্মের তরুণদের প্রতিচ্ছবি, দেশটিতে ২০২১ সালের সেনা অভ্যুত্থানের পর যাঁদের জীবন পুরো উল্টে গেছে। ২০১৭ সালে ভয়াবহ জাতিগত দাঙ্গার পর থেকেই রাখাইন রাজ্য অশান্ত। অভ্যুত্থানের পর সেনাবাহিনী ও আরাকান আর্মির মধ্যে লড়াইয়ের তীব্রতা বৃদ্ধির কারণে সেখানকার পরিস্থিতি আরও খারাপ হয়েছে।

যুদ্ধ তরুণদের জীবনে কী প্রভাব ফেলছে, তা জানতে সেখানকার চার তরুণের সঙ্গে কথা বলেছে কাতারভিত্তিক সংবাদমাধ্যম আল–জাজিরা।
