সবুজ গালিচার বদলে গাছ কেটে শহীদ মিনার চত্বরে টাইলস বসানোর প্রসঙ্গ টেনে রাজশাহী পরিবেশ আন্দোলন ঐক্য পরিষদের সদস্যসচিব নাজমুল হোসেন বলেন, সারা পৃথিবীতে পার্ক সব সময় পরিবেশবান্ধব হয়। সেখানে ৩০ শতাংশ কংক্রিট আর ৭০ শতাংশ ইকো-ফ্রেন্ডলি করা হয়। আর এখানে ঘাস বাদ দিয়ে টাইলস লাগানো হবে। তিনি বলেন, ‘রাজশাহীকে গ্রিনসিটি বলা হয়। আপনারা গাছ কেটে গ্রিনসিটির কী নমুনা দেখাচ্ছেন।’

জাতীয় আদিবাসী পরিষদের নেতা সুবাস চন্দ্র হেমব্রম বলেন, প্রতিদিন এই শহরের তাপমাত্রা বেড়ে যাচ্ছে। নদীর নাব্যতা কমে যাচ্ছে। ভূগর্ভস্থ পানির স্তর নিচে নেমে যাচ্ছে। গাছ পরিবেশ সুরক্ষা দেয় আর পানির স্তর ধরে রাখতেও ভূমি রাখে। সেই গাছকে হত্যা করা হয়েছে। তিনি এই হত্যাকণ্ডের তীব্র নিন্দা জানিয়ে দাবি করেন।  
শোকসভাটি সঞ্চালনা করে ইয়ূথ অ্যাকশন ফর সোশ্যাল চেঞ্জ–ইয়্যাসের সভাপতি শামীউল আলীম।

গাছ কেটে শহীদ মিনার নির্মাণের সিদ্ধান্তের কথা জানতে পেরে বেশ কয়েক দিন ধরেই প্রতিবাদ করে আসছিল রাজশাহী পরিবেশ আন্দোলন ঐক্য পরিষদ। গত ২২ মে সংগঠনটির নেতা-কর্মীরা শহীদ মিনার নির্মাণের নির্ধারিত স্থানে সমাবেশ করেন। এরপর ২৫ মে তাঁরা জেলা পরিষদের চেয়ারম্যান বীর মুক্তিযোদ্ধা মীর ইকবালের সঙ্গেও দেখা করেন। গাছ না কাটার দাবিতে স্মারকলিপি দেন। সংগঠনের সদস্যদের দাবি, সেদিন চেয়ারম্যান গাছ রেখেই নকশা বদলে শহীদ মিনার নির্মাণের কথা বলেছিলেন।

৬ জুন জেলা পরিষদ পাঁচটি বড় বড় গাছ বিক্রির দরপত্র আহ্বান করে। দরপত্রে ১ লাখ ৭১ হাজার টাকায় গাছগুলো ‘মেসার্স মেঘনা এন্টারপ্রাইজ’ নামের একটি প্রতিষ্ঠান কিনে নেয়। বৃহস্পতিবার সকাল থেকে গাছের ক্রেতা নগরের সাগরপাড়া এলাকার বাসিন্দা মো. সুমন শ্রমিকদের নিয়ে গাছ কাটা শুরু করেন।
