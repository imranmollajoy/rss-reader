**প্রাকৃতিক কন্ডিশনার**

চুলের উজ্জ্বলতা বাড়িয়ে তুলতে কফির পেস্ট লাগাতে পারেন। এই পেস্ট তৈরি করতে দরকার হবে কফিগুঁড়া এবং পরিমাণমতো পানি। চুলে শ্যাম্পু করার পর পানি দিয়ে কফি পেস্ট চুলে লাগিয়ে নিন। ১৫ মিনিট পর ধুয়ে ফেলুন। চুলকে উজ্জ্বল করার পাশাপাশি এটি চুলে কফির রং নিয়ে আসবে। এ ছাড়া চুলে কন্ডিশনারের সঙ্গে ১ বা ২ চা-চামচ কফিগুঁড়া মিশিয়ে ব্যবহার করতে পারেন।

** চোখের নিচে কালো দাগ দূর করতে কফি**

পান করার পর কফির দানাগুলো ফেলে না দিয়ে ঠান্ডা করে চোখের চারপাশে লাগিয়ে রাখুন। ২০ মিনিট পর ঠান্ডা পানি দিয়ে ধুয়ে নিন। এ ছাড়া ১ চা-চামচ কফিগুঁড়া, ১ চা-চামচ মধু ও কয়েক ফোঁটা ভিটামিন ই তেল (ক্যাপসুল আকারে কিনতে পাওয়া যায়) মিশিয়ে চোখের চারপাশে ঘষুন। ১৫ মিনিট রেখে ধুয়ে ফেলুন।

** কফির বডি স্ক্রাবার**

কফি দিয়ে বডি স্ক্রাব বানানো খুব সহজ। ১ টেবিল চামচ কফির গুঁড়া, ১ টেবিল চামচ নারকেল তেল ভালোভাবে মিশিয়ে নিন। গোসলের আগে ভেজা ত্বকে লাগান। ধীরে ধীরে ঘুরিয়ে ঘুরিয়ে আপনার ত্বকের ওপর স্ক্রাব করুন। বিশেষ করে হাতের কনুই, হাঁটু, কাঁধে ভালোভাবে আঙুল ঘুরিয়ে ঘুরিয়ে লাগান। এরপর পানি দিয়ে ধুয়ে ফেলুন। শুকনা তোয়ালে দিয়ে আলতো করে চেপে চেপে মুছুন। এই বডি স্ক্রাবার ব্যবহারের পর বাড়তি লোশনের প্রয়োজন নেই। কেননা, নারকেল তেলই আপনার ত্বককে আর্দ্র করে তুলবে। সপ্তাহে দুবার ব্যবহার করতে পারেন। এ ছাড়া ত্বকের বাড়তি মেদ কমানো, খুশকি রোধ, চুলের গোড়া শক্ত করে তোলা, রোদে পোড়া দাগ কমাতে এবং ত্বক উজ্জ্বল করতে কফির বিকল্প নেই।
