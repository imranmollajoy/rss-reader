ক্রোয়েশিয়ার বিপক্ষে আজ অবশ্য হারেনি আলবেনিয়া, লিডটাও ৭১ মিনিট পর্যন্ত ধরে রেখেছিল তারা। প্রথমার্ধেই অবশ্য ব্যবধান আরও বাড়াতে পারত তারা। কিন্তু সহজ দুটি গোলের সুযোগ কাজে লাগাতে ব্যর্থ হয় আলবেনিয়ার ফরোয়ার্ডরা। তাই ১১ মিনিটে কাজিম লাচির গোলটিই প্রথমার্ধে হয়ে থাকে তাদের একমাত্র।

৭২ মিনিটে ক্রোয়েশিয়াকে সমতায় ফেরান আন্দ্রেই ক্রামারিচ। আজ ছিল তাঁর জন্মদিন। জন্মদিনে করা এই গোলে ছোট্ট একটা তালিকায় নিজের নামটা লিখিয়ে নিয়েছেন ক্রোয়েশিয়ার ফরোয়ার্ড। ইউরোর মূলপর্বে নিজের জন্মদিনে গোল করা তৃতীয় খেলোয়াড় হয়ে গেছেন তিনি। এর আগে এই কীর্তি গড়েছেন ফ্রান্সের জ্যঁ ফ্রাঁসোয়া ডোমার্গ (১৯৮৪ ইউরো) ও নেদারল্যান্ডসের ওয়েসলি স্নাইডার (২০০৮ ইউরো)।

২ মিনিট পরই আলবেনিয়ার ক্লাউস গিয়াসুলার আত্মঘাতী গোলে এগিয়ে যায় ক্রোয়েশিয়া। এরপর মনে হচ্ছিল মদরিচরাই হয়তো ম্যাচটি জিততে যাচ্ছেন। কখনো কখনো মনে হচ্ছিল জয়ের ব্যবধানটা আরও বাড়িয়ে নেওয়া ক্রোয়াটদের জন্য সময়ের ব্যাপার মাত্র। কারণ, একের পর এক আক্রমণ করে যাচ্ছিল তারা।
