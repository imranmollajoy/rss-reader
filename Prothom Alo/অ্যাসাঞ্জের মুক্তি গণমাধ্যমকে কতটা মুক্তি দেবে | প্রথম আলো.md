মার্কিন কৌঁসুলিরা যুক্তি দিয়েছেন, অ্যাসাঞ্জ মোটেও কোনো সাংবাদিক ছিলেন না। তিনি মূলত এমন একজন হ্যাকার, যিনি তাঁর ব্যক্তিগত এজেন্ডা নিয়ে কাজ করেছেন। তাঁদের যুক্তি হলো, যেহেতু অ্যাসাঞ্জ যুক্তরাষ্ট্রকে তথ্য সরবরাহ করা বহু মানুষের জীবনকে বিপন্ন করে তুলেছেন, তাই সংবাদপত্রের স্বাধীনতার ক্ষতি না করেও তাঁর বিরুদ্ধে গুপ্তচরবৃত্তি আইন প্রয়োগ করা যেতে পারে।

কিন্তু সংবাদমাধ্যম ও নাগরিক স্বাধীনতার প্রবক্তারা বলে আসছেন, অ্যাসাঞ্জ মূলধারার সাংবাদিক কি না বা তাঁকে কীভাবে সংজ্ঞায়িত করা যেতে পারে, এ ক্ষেত্রে এসব একেবারে অপ্রাসঙ্গিক আলাপ। তাঁরা বলছেন, অ্যাসাঞ্জকে যে কাজের জন্য অভিযুক্ত করা হয়েছে, তা হলো ‘গোপনীয় তথ্য বের করা ও তা প্রচার করা’, আর পেশাগত দায়িত্ব হিসেবে জাতীয় নিরাপত্তাবিষয়ক সাংবাদিকেরা এ কাজ হামেশাই করে থাকেন।

২০১০ সালে মার্কিন সেনাবাহিনীর গোয়েন্দা বিশ্লেষক চেলসি ম্যানিং ইরাক ও আফগান যুদ্ধবিষয়ক বিভিন্ন নথি উইকিলিকসের হাতে তুলে দিয়েছিলেন এবং উইকিলিকস তথ্যগুলো প্রকাশ করেছিল। ওই নথিপত্র প্রকাশের পর ইরাক যুদ্ধ ও আফগান যুদ্ধে মার্কিন সেনাবাহিনীর মাধ্যমে সম্ভাব্য মানবাধিকার লঙ্ঘনের বিষয়টি আলোতে এসেছিল। এই অতি গোপনীয় তথ্যগুলো জরুরি জনস্বার্থ–সংশ্লিষ্ট—এমন বিবেচনা থেকেই সে সময় *দ্য গার্ডিয়ান* এবং অন্যান্য সংবাদ সংস্থা এগুলো প্রকাশ করেছিল।
