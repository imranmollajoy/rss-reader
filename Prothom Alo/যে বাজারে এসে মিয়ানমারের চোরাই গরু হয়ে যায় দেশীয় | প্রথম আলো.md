সীমান্ত ও স্থানীয় সূত্র বলছে, গত এপ্রিল ও মে মাসে সীমান্ত দিয়ে এপারে চোরাই গরু ঢুকেছে ৭০ হাজারের বেশি। চলতি জুন মাসের প্রথম ১২ দিনে ঢুকেছে ৩৭ হাজারের বেশি গরু। গর্জনিয়া বাজার পর্যন্ত আনতে প্রতিটি গরুর জন্য ১১টি স্থানে মোট ১৭ হাজার টাকা করে চাঁদা দিতে হয় ব্যবসায়ীদের।

মিয়ানমার থেকে আসা এসব গরুর শরীরে সাংকেতিক চিহ্নের সিল মারা থাকে। গর্জনিয়া বাজারে তোলার আগে রাসায়নিক দিয়ে সেই সিল মুছে ফেলার চেষ্টা চলে। তারপরও কিছু গরুর গায়ে সিল থেকে যায়। মিয়ানমারের পাচারকারীরা গণনার সুবিধার্থে এই সিল লাগিয়ে দেয় বলে ব্যবসায়ীরা জানিয়েছেন।

বৃহস্পতিবার গর্জনিয়া হাটের একপাশে সাতটি চোরাই গরু নিয়ে দাঁড়িয়ে ছিলেন দোছড়ির বাসিন্দা মো. এরশাদুল্লাহ (৪৫)। সব কটি গরুর গায়ে সিল মারা ছিল। চোরাই গরু বিক্রির কারণ জানতে চাইলে এরশাদুল্লাহ বলেন, গরু মিয়ানমারের হলেও তিনি বাংলাদেশ সীমান্ত থেকে কিনেছেন। এরপর ১৬ হাজার টাকা চাঁদা দিয়ে হাটে এনেছেন।  
আরেক ব্যবসায়ী সাহেব আলী (৪৪) বাজারে আনেন ১১টি চোরাই গরু। সেগুলোর ওজন গড়ে চার থেকে ছয় মণ। সাহেব আলী বলেন, সীমান্তে বিভিন্ন পক্ষকে চাঁদা দিয়ে এ ব্যবসা চলছে। দামে সস্তা হওয়ায় ঢাকা-চট্টগ্রামের ব্যবসায়ীরা মিয়ানমারের গরু কিনে নিয়ে যাচ্ছেন। চার-পাঁচ মণ ওজনের গরু বিক্রি হচ্ছে ৮০ হাজার থেকে ১ লাখ ১০ হাজার টাকায়। এ ক্ষেত্রে দেশীয় গরুর দাম হাঁকা হয় দেড় লাখ টাকা।

টানা তিন বছর ধরে গর্জনিয়া পশুর হাটের ইজারাদার কক্সবাজার সদরের ব্যবসায়ী তিনি। চলতি বছর ৪ কোটি ২৭ লাখ টাকায় বাজারটির ইজারা নেন আবদুর রহিম। মিয়ানমারের চোরাই গরু কেনাবেচার কারণে এ হাট জেলার সর্বোচ্চ ইজারার বাজারে পরিণত হয়েছে। এর মধ্যে গত ১৪ এপ্রিল থেকে বাজার ইজারা নেওয়ার দুই মাসে প্রায় ১ কোটি টাকা ইজারা আদায় করেছেন এ ইজারাদার।

জানতে চাইলে আবদুর রহিম প্রথম আলোকে বলেন, নাইক্ষ্যংছড়ি সীমান্ত দিয়ে যখন গরু আনা হয়, তখন পুলিশ-বিজিবি (বর্ডার গার্ড বাংলাদেশ) কেউ ধরে না। ওই গরু হাটে এনে দেশীয় বলে দাবি করা হয়। তা ছাড়া হাটে কোনটি মিয়ানমারের আর কোনটি দেশীয় গরু, তা-ও পরখ করা যায় না।
