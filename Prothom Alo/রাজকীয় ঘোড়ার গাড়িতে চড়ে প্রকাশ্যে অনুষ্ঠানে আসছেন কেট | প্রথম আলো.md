গত জানুয়ারি মাসে দুই সপ্তাহ হাসপাতালে চিকিৎসাধীন ছিলেন কেট। সেই সময় ব্রিটিশ রাজপরিবারের কার্যালয় থেকে জানানো হয়, তাঁর অস্ত্রোপচার সফল হয়েছে। তবে সে সময় ক্যানসারে আক্রান্ত হওয়ার বিষয়ে কিছু জানানো হয়নি। কেটের অসুস্থতা ও প্রকাশ্যে না আসা নিয়ে নানা গুঞ্জন ছড়িয়ে পড়ে।

এর মাস দু-এক পর একটি ভিডিও বার্তা দেন কেট। তাতে অশ্রুসিক্ত নয়নে নিজের ক্যানসারের সঙ্গে লড়াই করার কথা জানান তিনি। গতকাল শুক্রবার এক বিবৃতিতে কেট বলেন, ‘আমার শারীরিক অবস্থার দ্রুত উন্নতি হচ্ছে। তবে যাঁরা কেমোথেরাপি প্রক্রিয়ার মধ্য দিয়ে গেছেন, তাঁরা জানেন, এখানে ভালো দিন ও খারাপ দিন আছে।’

বিবৃতিতে কেট আরও বলেন, ‘এ সপ্তাহান্তে আমি পরিবারের সদস্যদের সঙ্গে রাজা চার্লসের জন্মদিনের কুচকাওয়াজে যোগ দিতে আমি উন্মুখ হয়ে আছি। আশা করছি পুরো গ্রীষ্মে কিছু আয়োজনে অংশ নিতে পারব। তবে এটাও ঠিক, আমি এখনো শঙ্কামুক্ত নই।’

৪২ বছর বয়সী কেটের ক্যানসারে আক্রান্ত হওয়ার ঘটনা ব্রিটিশ রাজপরিবারের জন্য বড় ধরনের দুঃসংবাদ। কেট ছাড়াও রাজা চার্লসও ক্যানসারে আক্রান্ত। তাঁর চিকিৎসা চলছে।
