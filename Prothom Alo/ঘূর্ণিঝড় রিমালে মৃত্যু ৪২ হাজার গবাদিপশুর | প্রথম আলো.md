দৌলতখান উপজেলার মদনপুর ইউপির সদস্য ফারুক দৌলত বলেন, ঝড়-জলোচ্ছ্বাসের সময় তাঁদের ইউনিয়নের ১০টি গবাদিপশু মারা গেছে। এখানে গবাদিপশুর খাদ্যসংকট দেখা দিলেও কোনো বরাদ্দ পাননি।

গবাদিপশুর মালিকেরা জানান, জেলার ৭৪টি চরাঞ্চলে কয়েক লাখ গবাদিপশু লালনপালন করা হলেও পর্যাপ্ত কিল্লা ও মিঠাপানির ব্যবস্থা নেই। ঝড়ের পর ঘাসের সংকটও দেখা দিয়েছে। আবার ঘরে থাকা গোখাদ্য ভেসে গেছে পানিতে। ফলে গবাদিপশুকে ভালোভাবে খেতে দিতে পারছেন না। এ অবস্থায় খুরা, বাদলা, গলা ফোলাসহ নানা রোগ দেখা দিয়েছে। কিন্তু সরকারিভাবে কোনো সহায়তা পাওয়া যাচ্ছে না।

ভোলার প্রাণিসম্পদ কর্মকর্তার কার্যালয় সূত্র জানায়, ঘূর্ণিঝড় রিমালের আঘাতে বিভিন্ন খামারের ৪ হাজার ৯৩৪টি গরু, ৬ হাজার ৪৮০টি মহিষ, ২ হাজার ৬৬৬টি ভেড়া, ৫ হাজার ৬৫৬টি ছাগল, ১৫ হাজার হাঁস ও ৩ হাজার মুরগি ক্ষতিগ্রস্ত হয়েছে। এ ছাড়া চারণভূমির আরও ১৬ হাজার ১১০টি গরু, ছাগল ও হাঁস-মুরগি মারা গেছে। ২ হাজার ১৪১ হেক্টর চারণভূমি প্লাবিত হয়েছে। ৭৮টি খামারের ৭৮ মেট্রিক টন দানাদার খাদ্য, ৩৮২ মেট্রিক টন খড় ও ৭৫৩ মেট্রিক টন ঘাস নষ্ট হয়েছে। সব মিলিয়ে ২৫ হাজার মানুষের প্রায় ৮ কোটি টাকার ক্ষতি হয়েছে।

জেলা প্রাণিসম্পদ কর্মকর্তার কার্যালয়ের উপপরিচালক মো. রফিকুল ইসলাম খান বলেন, ক্ষতিগ্রস্ত ব্যক্তিদের জন্য প্রাণিসম্পদ কার্যালয় সরাসরি কোনো বরাদ্দ পায়নি। দুর্যোগ ব্যবস্থাপনা ও ত্রাণ মন্ত্রণালয় থেকে বরাদ্দ এলে পাবেন জেলা প্রশাসক। আর প্রাণিসম্পদ মন্ত্রণালয় থেকে এলে তাঁরা পাবেন। তবে ভোলায় কর্মরত প্রাণী চিকিৎসকেরা সেবা দিচ্ছেন। তাঁরা এ পর্যন্ত ৫ হাজার ৩৮০টি গবাদিপশুকে চিকিৎসা দিয়েছেন।
