জাতীয় নদী রক্ষা কমিশনের হিসাব অনুযায়ী, সিলেট জেলায় নদী আছে ১৬টি। ২০১৯ সালে কমিশন অনুসন্ধান করে দেখেছিল, ৩৩০ ব্যক্তি ও প্রতিষ্ঠান এসব নদী দখল করেছে। অন্যদিকে সুনামগঞ্জে নদী আছে ৩৬টি। সে সময় এই জেলায় দখলদারদের তালিকায় ছিল ৬৯৫ ব্যক্তি-প্রতিষ্ঠানের নাম। সব মিলিয়ে দুটি জেলায় ১ হাজার ২৫ ব্যক্তি-প্রতিষ্ঠান এসব নদীর বিভিন্ন জায়গা দখল করেছিল।

পরবর্তী সময়ে দুই জেলার প্রশাসন অভিযান চালিয়ে ৩৩৭ ব্যক্তি-প্রতিষ্ঠানের দখলদারি উচ্ছেদ করতে সক্ষম হয়েছিল বলে জানায় কমিশন।

তবে অভিযোগ রয়েছে, অনেক প্রভাবশালী ব্যক্তি-প্রতিষ্ঠানের দখলদারি উচ্ছেদ করা যায়নি। গত দুই-তিন বছরে নতুন করে নদী দখল হয়েছে।

সিলেট ও সুনামগঞ্জের গুরুত্বপূর্ণ নদীগুলোর মধ্যে আছে সোমেশ্বরী, সুরমা, কুশিয়ারা, খোয়াই। ভারতের মেঘালয়ের বৃষ্টির পানি এসব নদী দিয়ে প্রবাহিত হয়ে একপর্যায়ে মেঘনা হয়ে বঙ্গোপসাগরে গিয়ে পড়ে।
