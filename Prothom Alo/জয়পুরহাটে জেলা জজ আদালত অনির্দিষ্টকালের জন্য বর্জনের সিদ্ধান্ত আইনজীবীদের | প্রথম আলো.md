আইনজীবী সমিতি সূত্রে জানা গেছে, ৩ জুন সমিতির সদস্য গোলাম মোর্শেদ আল কোরেশী ও তাঁর সহকারী প্রিতমের বিরুদ্ধে যুগ্ম জেলা ও দায়রা জজ দ্বিতীয় আদালতের বেঞ্চ সহকারী নাঈম হোসাইন বাদী হয়ে সিনিয়র জুডিশিয়াল ম্যাজিস্ট্রেট আদালতে একটি মামলা করেন। আদালত থেকে গ্রেপ্তারি পরোয়ানা জারি করা হয়। এ মামলায় আইনজীবী ও তাঁর সহকারী উচ্চ আদালত থেকে জামিন নিয়েছেন। এ ঘটনায় সমিতির সদস্য কয়েকজন জ্যেষ্ঠ আইনজীবী জেলা ও দায়রা জজ মো. নূর ইসলামের সঙ্গে দেখা করে অনাকাঙ্ক্ষিত ঘটনা নিষ্পত্তির জন্য আলোচনা করেন। কিন্তু সন্তোষজনক সমাধান হয়নি। এরপর ৬ জুন সমিতির জরুরি সভায় জেলা ও দায়রা জজ আদালত বর্জনের সিদ্ধান্ত নেওয়া হয়। আজ রোববার বেঁধে দেওয়া সময় পর্যন্ত বিষয়টি সমাধান হয়নি।
