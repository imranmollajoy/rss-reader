নাটকটি দেখে স্বর্ণা হাওলাদার নামের এক দর্শক ইউটিউবে মন্তব্যের ঘরে লিখেছেন, ‘নাটকে মেহজাবীনের চরিত্রে আমি নিজেকে দেখছিলাম। বিশ্বাস ভেঙে দেওয়া মানুষ, পরিবার থেকে বিয়ের চাপ—সবই আমার জীবনের সঙ্গে মিলে যাচ্ছিল। আমি কতটা ভেঙেচুরে বেঁচে আছি, সেটা কেবল আমিই জানি। প্রাণশক্তির জোগান দেওয়ার জন্য নির্মাতাকে ধন্যবাদ জানাই।’

নুসরাত জাহান নামের আরেক দর্শক লিখেছেন, ‘মেহজাবীনের অভিনয়দক্ষতা বরাবরের মতোই সেরা। নাটকের এক পর্যায়ে মনে হচ্ছিল, আমিই নিশাত। সত্যিই চোখজোড়া ভিজে এসেছিল।’

অনেকে বিষণ্নতাকে নীরবে বয়ে বেড়ান, ফলে মানসিক স্বাস্থ্যের জটিলতা আরও ঘনীভূত হয়। ভরা মজলিশে মানসিক স্বাস্থ্য নিয়ে খুব একটা আলাপ দেখা যায় না। নাটকটি দেখে অনেকে সামাজিক যোগাযোগমাধ্যমে বিষণ্নতার কঠিন সময়ের না-বলা গল্প লিখছেন।
