আইজি প্রিজন স্বাক্ষরিত আদেশে উল্লেখ করা হয়, বগুড়া জেলা কারাগারের জেলার মোহাম্মদ ফরিদুর রহমানকে কারা উপ-মহাপরিদর্শকের দপ্তর, রাজশাহী বিভাগে উপ-তত্ত্বাবধায়ক হিসেবে বদলি করা হয়েছে। বদলির কারণ হিসেবে বলা হয়েছে, প্রশাসনিক কারণে এ বদলি করা হয়েছে।

বগুড়া কারাগারের জেল সুপার আনোয়ার হোসেন সোমবার রাতে প্রথম আলোকে এই বদলির তথ্য নিশ্চিত করেছেন। তিনি বলেন, আইজি প্রিজন স্বাক্ষরিত বদলির আদেশ আজ সোমবার ই-মেইলে পেয়েছেন। এ নিয়ে একজনকে বদলি, সাতজনকে সাময়িক বরখাস্ত এবং একজনের বিরুদ্ধে বিভাগীয় মামলা হয়েছে।

বগুড়া জেলা কারাগারের ছাদ ছিদ্র করে গত মঙ্গলবার দিবাগত রাতে মৃত্যুদণ্ডপ্রাপ্ত চার আসামি পালিয়ে যান। পরে স্থানীয় জনতা কারাগারের অদূরে একটি সেতুর নিচ থেকে চারজনকে ধরে পুলিশে সোপর্দ করেন।
