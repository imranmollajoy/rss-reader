প্রযুক্তি উদ্যোক্তা ইলন মাস্কের এআইভিত্তিক নতুন স্টার্টআপের নাম এক্সএআই। তাঁর উদ্যোগের বাজারমূল্য রাতারাতি ব্যাপক বেড়ে গেছে। এমনকি এআই খাতের দ্বিতীয় সর্বোচ্চ মূল্যায়ন পাওয়া উদ্যোগ হয়ে দাঁড়িয়েছে ইলন এক্সএআই। সম্প্রতি এক্সএআইয়ের পক্ষ থেকে নতুন করে ৬০০ কোটি মার্কিন ডলারের সিরিজ বি বিনিয়োগ সংগ্রহের ঘোষণা দেওয়া হয়। এ সময় ইলন মাস্কের এ প্রতিষ্ঠানের বাজারমূল্য ধরা হয় ২ হাজার ৪০০ কোটি মার্কিন ডলার।

মাস্কের প্রতিষ্ঠানটিতে বিনিয়োগকারীর তালিকায় যুক্ত হয়েছে নামীদামি সব বিনিয়োগকারী ব্যক্তি ও প্রতিষ্ঠান। এর মধ্যে সিকোইয়া ক্যাপিটালের নাম যেমন আছে, তেমনি অ্যান্দ্রেসেন হরোউইজ, সৌদি আরবের ধনকুবের প্রিন্স আল ওয়ালিদ বিন তালালের নামও আছে। এর আগে ইলন মাস্কের টুইটার অধিগ্রহণের সময়ও বিনিয়োগ করেছিলেন প্রিন্স আল ওয়ালিদ।

এক্সএআইয়ের বাজারমূল্য বেড়ে যাওয়ায় আলোচিত হচ্ছে জেনারেটিভ এআই। উল্লেখ্য, জেনারেটিভ এআই হলো একধরনের কৃত্রিম বুদ্ধিমত্তা, যা কোনো নির্দেশ মেনে জেনারেটিভ মডেল ব্যবহার করে পাঠ্য, ছবি, ভিডিও বা অন্যান্য ডেটা তৈরি করতে সক্ষম। একে অস্ত্র হিসেবে ব্যবহার করা নিয়ে অবশ্য উদ্বেগ রয়েছে। বিশ্লেষকেরা মনে করছেন, এআই–জগতে ইলন মাস্কের পদার্পণের ফলে জেনারেটিভ এআই অস্ত্র প্রতিযোগিতার দৌড় আরও প্রতিদ্বন্দ্বিতাপূর্ণ হয়ে উঠেছে। বর্তমানে এ খাতের শীর্ষে রয়েছে ওপেনএআই। তাদের বর্তমান বাজারমূল্য আট হাজার কোটি মার্কিন ডলার।

অবশ্য এক্সএআইয়ের এক ঘোষণায় বলা হয়, তারা এ ধাপে যে বিনিয়োগ সংগ্রহ করছে, তা মূলত বিভিন্ন সেবা ও অবকাঠামোতে ব্যয় করবে। এ বিনিয়োগ খরচ করে তারা এক্সএআইয়ের পণ্য বাজারে আনবে। এ ছাড়া ভবিষ্যতের প্রযুক্তিগুলোর গবেষণা ও বিকাশকে ত্বরান্বিত করতে এ অর্থ খরচ করা হবে।
