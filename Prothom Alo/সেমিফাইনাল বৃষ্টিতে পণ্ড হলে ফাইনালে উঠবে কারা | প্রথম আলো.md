ভারত-ইংল্যান্ডের ১৪ ঘণ্টা আগে ত্রিনিদাদে প্রথম সেমিফাইনালে মুখোমুখি হবে আফগানিস্তান-দক্ষিণ আফ্রিকা। এ ম্যাচেও আছে বৃষ্টির সম্ভাবনা। যদিও এখানে বৃষ্টির সম্ভাবনা মাত্র ১৫ শতাংশ; ফাইনালের আগে আড়াই দিনের মতো সময় বাকি থাকায় রিজার্ভ ডেও রাখা হয়েছে। প্রশ্ন হচ্ছে, দুটি সেমিফাইনালের অন্তত একটিও যদি বৃষ্টির কারণে শেষ পর্যন্ত সম্পন্ন না হয়, তাহলে ফাইনালে কে উঠবে?

টি-টোয়েন্টি বিশ্বকাপের প্লেয়িং কন্ডিশন বলছে, সেমিফাইনালের খেলা পণ্ড হলে সুপার এইটে এগিয়ে থাকা দল সরাসরি ফাইনালে উঠে যাবে। আফগানিস্তান-দক্ষিণ আফ্রিকার মধ্যে সুপার এইটের নিজ গ্রুপ থেকে সেরা অবস্থান নিয়ে এসেছে প্রোটিয়ারা। সুপার এইটের গ্রুপ-টুতে দক্ষিণ আফ্রিকার পয়েন্ট ছিল ৩ ম্যাচে ৬, বিপরীতে আফগানিস্তান গ্রুপ-১-এ ছিল ৪ পয়েন্ট নিয়ে দ্বিতীয়।

আর ভারত ও ইংল্যান্ডের মধ্যে সুপার এইটে রোহিত শর্মারা পেয়েছেন ৬ পয়েন্ট, জস বাটলাররা ৪। অর্থাৎ ভারত-ইংল্যান্ড সেমিফাইনাল পণ্ড হয়ে গেলে ফাইনালে উঠবে ভারত, ওদিকে আফগানিস্তান-দক্ষিণ আফ্রিকা ম্যাচে একই পরিস্থিতি ঘটলে ফাইনালে উঠবে দক্ষিণ আফ্রিকা।
