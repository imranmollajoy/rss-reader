বাংলাদেশ নারী হকি দল এমনিতে অবহেলিত। নারী লিগ খেলতে আগ্রহী হয় না ক্লাবগুলো। নানা সংকটে আন্তর্জাতিক অঙ্গনে মেয়েদের খেলার সুযোগও আসে কালেভদ্রে। অনেক কষ্টে এবার হকি ফেডারেশন নারী দলকে সিঙ্গাপুর পাঠিয়েছে। তাতেই এসেছে সাফল্য।

প্রথমবার ২০১৯ সালে সিঙ্গাপুরে অনূর্ধ্ব-২১ এএইচএফ কাপেই নারী দল পাঠিয়েছিল বাংলাদেশ হকি ফেডারেশন। সেবার বাংলাদেশ পঞ্চম হয় একটি ম্যাচ জিতে। এবারও অংশগ্রহণ ও অভিজ্ঞতা অর্জনই ছিল মূল লক্ষ্য। কিন্তু সেই লক্ষ্য ছাপিয়ে বাংলাদেশের মেয়েরা প্রথমবারের মতো জায়গা করে নিয়েছে এশিয়া কাপ অনূর্ধ্ব-২১ নারী হকিতে, যা কিনা বাংলাদেশের নারী হকিতে ভালো একটা অর্জন।
