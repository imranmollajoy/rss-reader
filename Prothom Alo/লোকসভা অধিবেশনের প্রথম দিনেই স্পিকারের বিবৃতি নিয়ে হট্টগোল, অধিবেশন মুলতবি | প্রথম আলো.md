ভারতে লোকসভার স্পিকার নির্বাচনের পরেই বিজেপি বুঝিয়ে দিল, সংখ্যা কমলেও সরকার ও সংসদ পরিচালনার ক্ষেত্রে তাদের চরিত্র ও মনোভাবের বিন্দুমাত্র বদল ঘটবে না। বিরোধীদের সঙ্গে সংঘাতের পথেই তারা হাঁটবে। আজ বুধবার স্পিকার পদে বিজেপি প্রার্থী ওম বিড়লা কণ্ঠভোটে জেতেন।

স্পিকার নির্বাচনের পর লোকসভার কক্ষে শিষ্টাচারের যে ছবি ফুটে উঠেছিল, যেভাবে বিরোধীরা নতুন স্পিকারকে অভিনন্দন জানান, তাতে মনে হচ্ছিল, শাসক দলের মনোভাবে কিছুটা হলেও বদল ঘটবে। প্রধানমন্ত্রী নরেন্দ্র মোদি ও সংসদীয় মন্ত্রী কিরেন রিজিজুর সঙ্গে স্পিকারের দিকে এগিয়ে যান বিরোধী নেতা রাহুল গান্ধী। স্পিকারকে তাঁরা বসিয়ে দেন নির্দিষ্ট আসনে। মোদির সঙ্গে করমর্দনও করেন রাহুল, যা এতকাল দেখা যায়নি।

শুধু রাহুল নন, স্পিকারকে অভিনন্দন জানান বিরোধী নেতারাও। সেই সঙ্গে আশা করেন যথাযোগ্য সম্মান পাওয়ার, গণতান্ত্রিক পরম্পরা রক্ষার ও সভাকক্ষে বক্তব্য দেওয়ার অধিকারের। একই সঙ্গে স্পিকারকেও সভা পরিচালনার ক্ষেত্রে সহযোগিতার আশ্বাস দেন তাঁরা।
