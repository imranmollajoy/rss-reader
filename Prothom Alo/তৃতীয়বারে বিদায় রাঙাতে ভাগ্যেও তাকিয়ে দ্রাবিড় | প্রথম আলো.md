ফাইনাল–পূর্ব সংবাদ সম্মেলনে এসে দ্রাবিড় যা যা বলেছেন, সেগুলোর সারসংক্ষেপ তুলে ধরা হলো—

## এক বছরের মধ্যে ভারতের তিনটি বৈশ্বিক আসরের ফাইনালে খেলার কারণ...

অবশ্যই আমরা ধারাবাহিকভাবে ভালো খেলেছি। অনেক বছর ধরে, বিশেষ করে গত বছর থেকে আমরা তিন সংস্করণেই র‍্যাঙ্কিংয়ের এক নম্বর দল। টানা ফাইনালে খেলতে পারা দারুণ ব্যাপার। এর কৃতিত্ব খেলোয়াড়দেরই দিতে হবে। টেস্ট, ওয়ানডে কিংবা টি–টোয়েন্টি—সব সংস্করণেই ছেলেরা ভালো করেছে।

ফাইনাল শেষেই ভারতীয় দলের কোচের দায়িত্ব ছাড়বেন দ্রাবিড়

এক্স

## এবার ভারতের শিরোপা জয়ের সম্ভাবনা নিয়ে

যদি ভালো খেলতে পারি, ভাগ্য যদি সহায় হয়, তাহলে আমরাই জিতব।

## ফাইনালের আগে মানসিক প্রস্তুতি

দেখুন, সেমিফাইনাল আর ফাইনালের মাঝে আমরা শুধু এক দিনের বিরতি পেয়েছি। তাই আমাদের অনুশীলন করার সম্ভাবনা নেই। তবে আমরা শারীরিক, মানসিক ও কৌশলগতভাবে এই ম্যাচের (ফাইনালের) জন্য প্রস্তুত, সেই নিশ্চয়তা দিতে পারি। এগুলো এমন বিষয়, যা আমরা নিয়ন্ত্রণ করতে পারি।

দলের সবাই চাঙা, চোটজনিত কোনো সমস্যা থাকলে সেগুলোও দেখাশোনা করা হচ্ছে। বলতে পারেন, আমরা সব ধরনের কৌশলগত প্রস্তুতি নিয়ে রেখেছি। ছেলেরা মানসিকভাবে নির্ভার ও রোমাঞ্চিত। সবাই খেলার জন্য মুখিয়ে আছে।

## অতীত ফাইনালের ভুল থেকে শিক্ষা

(শিক্ষা নেওয়ার) কিছু নেই। আমার মনে হয়েছে, আগের ফাইনালগুলোতেও আমরা খুব ভালো প্রস্তুতি নিয়েছিলাম। বিশেষ করে আহমেদাবাদে (২০২৩ ওয়ানডে বিশ্বকাপ ফাইনালে)। সম্ভাব্য যা যা করা দরকার, করেছি। নির্দিষ্ট দিনে প্রতিপক্ষ আমাদের চেয়ে ভালো খেলেছে। এটা খেলারই অংশ। এবার যারা আমাদের বিপক্ষে (দক্ষিণ আফ্রিকা) খেলতে যাচ্ছে, তারা ভালো খেলেই ফাইনালে উঠেছে। তারাও আমাদের মতো শিরোপা জিততে চায়। তবে আমার আশা, এবার আমরা ওদের চেয়ে ভালো খেলব।  

দক্ষিণ আফ্রিকা প্রথমবার বিশ্বকাপ ফাইনাল খেলতে যাচ্ছে

আইসিসি

## দক্ষিণ আফ্রিকার প্রথম ফাইনাল, ভারত কি কিছুটা এগিয়ে

সে রকম কিছু নয়। ১৯৯১ সালে (নিষেধাজ্ঞা কাটিয়ে ফেরার পর) দক্ষিণ আফ্রিকা যে দল নিয়ে খেলেছে, সেই দলের সঙ্গে এই দলের মিল নেই। অনেক খেলোয়াড় এসেছে, আবার চলে গেছে। তাই কেউ আগে ফাইনাল খেলে না থাকলেও তা এবারের ফাইনালে (নেতিবাচক) প্রভাব ফেলবে না। আমার মনে হয় না, খেলোয়াড়েরা অতীত সঙ্গে করে নিয়ে যায়। প্রতিটি দিনই নতুন দিন। সবাই আমার সঙ্গে একমত হবেন, এবার সেরা দুটি দল ফাইনাল খেলতে যাচ্ছে। দুই দলই ফাইনালে খেলার যোগ্য। আশা করি, দারুণ একটা ম্যাচ হবে এবং আমরা বিজয়ীদের দলে থাকব।

আমরা বার্বাডোজে একটি ম্যাচ খেলেছি। উইকেটের সঙ্গে পরিচিত হতে পারা আমাদের জন্য চমৎকার ব্যাপার। কিন্তু আগের ম্যাচ আর এই ম্যাচ একই উইকেটে হবে না। উইকেটের চরিত্রও আলাদা হতে পারে।

কিন্তু আমার মনে হয়, দল হিসেবে আমরা একটি জায়গায় খুব ভালো করেছি। টুর্নামেন্টজুড়ে বিভিন্ন কন্ডিশনের সঙ্গে দ্রুত মানিয়ে নেওয়ার সক্ষমতা দেখিয়েছি। কোন উইকেটে কত রান নিরাপদ, তা বুঝতে পেরেছি এবং সেভাবেই খেলেছি। সব ম্যাচেই ২০০ করতে হবে, ব্যাপারটা এমন নয়। কিছুটা মন্থর ও নিচু উইকেটে আমরা পার প্লাস স্কোর করেছি। সেখানে ১৭০ রান ২০০–এর সমান হয়ে উঠেছে। আশা করি, বার্বাডোজের পিচ দেখলেই বুঝতে পারব, এর আচরণ কেমন হবে।

কেনসিংটন ওভালের এই পিচেই হবে ভারত–দক্ষিণ আফ্রিকা ফাইনাল

আইসিসি
