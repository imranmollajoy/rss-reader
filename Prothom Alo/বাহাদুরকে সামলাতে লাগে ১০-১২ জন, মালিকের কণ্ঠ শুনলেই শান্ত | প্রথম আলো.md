সহিদার রহমান জানান, খুব যত্ন নিয়ে লালন–পালন করে বড় করেছেন বাহাদুরকে। তিন বেলা গোখাদ্যের পাশাপাশি মাঝেমধ্যে কলা, কমলা, আপেলসহ নানা রকম ফল খেতে দিয়েছেন। কোরবানির হাটের জন্য প্রস্তুত করা বাহাদুরকে বিক্রি করতে রাখা হয়েছে বিশেষ অফার। বাহাদুরকে কিনলে সঙ্গে একটি রেফ্রিজারেটর উপহার দেবেন তিনি। এ ছাড়া কোরবানির আগের দিন পর্যন্ত বাহাদুরের খাওয়াদাওয়া বিনা মূল্যে করানোর ব্যবস্থাসহ ক্রেতার বাড়িতে পৌঁছে দেওয়ার কাজটি করবেন।

সহিদার রহমান প্রথম আলোকে বলেন, মোটাতাজাকরণের জন্য গরুকে কোনো ইনজেকশন দেওয়া হয়নি। সম্পূর্ণ দেশি খাবার খাইয়ে লালন-পালন করা হয়েছে। ভুট্টার আটা, গমের ভুসি, ভাতসহ নিজের জমির খড় ও নেপিয়ার ঘাস ছিল বাহাদুরের খাদ্যতালিকায়। তিনি বলেন, খাবারের পেছনে প্রতিদিন ব্যয় হয় ৫০০ থেকে ৫৫০ টাকা। কখনো কখনো এর বেশিও লেগেছে। এ ছাড়া কলা, কমলা ও আপেল খাওয়ানো হতো। শীতকালে এক বেলা আর গরমকালে তিন বেলা গোসল করানো হয় বাহাদুরকে।
