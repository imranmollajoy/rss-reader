হাটের তত্ত্বাবধায়ক মঞ্জুরুল ইসলাম প্রথম আলোকে বলেন, সপ্তাহের সোম ও বৃহস্পতিবার—দুই দিন বদরগঞ্জ হাট বসে। উপজেলার মধ্যে সবচেয়ে বড় হাট। কোরবানির সময় প্রতি হাটে অন্তত ২৫ হাজার পশু ওঠে। মানুষের সুবিধার জন্য তাঁরা আজ রোববার সেখানে কোরবানির হাট বসানোর ঘোষণা দেন। কিন্তু গরু উঠেছে কম। তিন দিনের ব্যবধানে প্রতিটি গরুতে ৮ থেকে ১৫ হাজার টাকা দাম কমেছে। যে ছাগল দুই দিন আগেও ১৫ হাজার টাকা বিক্রি হয়েছে, সেটি আজ ১২ হাজার টাকায়ও কেউ নিচ্ছেন না। বাইরের ব্যবসায়ীরা হাটে না আসায় দাম পড়ে গেছে।

তারাগঞ্জ উপজেলায় আজ কোরবানির শেষ হাট বসেছিল ডাঙ্গির হাট, ওকড়াবাড়ির হাট, বুড়ির হাট ও চিকলির হাট। বিকেলে সরেজমিন ওকড়াবাড়ির হাটে দেখা গেল, গরু উঠেছে হাজার দেড়েক। সেখানে ক্রেতার চেয়ে গরু ছিল বেশি।

অন্তত তিন মণ ওজনের একটি গরু বিক্রির জন্য হাটে নিয়ে আসেন ওকড়াবাড়ি গ্রামের মফিজার রহমান। বললেন, ‘হাটোত আইজ গরু কিনার মানুষ নাই। মনে হওচে মানুষের হাতোত টাকা নাই। এবার কোরবানিত একটা গরু পুষিয়া বুজিক ধরা খায়া গেইনো। দাম করোচে ৭৬ হাজার টাকা। গরুটা দুই বছর পুষতে খরচে হইচে ৬৫ থেকে ৬৬ হাজার টাকা।’
