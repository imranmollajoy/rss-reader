রক্ত দেখে আমরা সবাই ভয় পাই। সেই মুহূর্তে মাথা ঠিকমতো কাজ করে না। কীভাবে রক্ত বন্ধ করা যায়, অনেকেই ভেবে পান না। এই সময় মাথা ঠান্ডা রেখে আগে ভালো করে দেখে নিতে হবে কোথায় কেটেছে, কতটা কেটেছে।  
বিচলিত না হয়ে কাটা জায়গা উঁচুতে ধরে রাখুন এবং এক টুকরা পরিষ্কার কাপড় বা গজ দিয়ে জোরে চেপে ধরুন। পাশাপাশি এক টুকরা বরফও পেঁচিয়ে ধরে রাখতে পারেন। ছোটখাটো কাটা হলে কিছুক্ষণ (৬ থেকে ১০ মিনিট) পর এমনিতেই রক্ত বন্ধ হয়ে যাবে।  
রক্ত পড়া বন্ধ হলে কাটা জায়গাটি পরিষ্কার পানি, সাবান পানি বা অ্যান্টিসেপটিক মিশ্রিত পানি দিয়ে ধুয়ে ফেলুন।  
সংক্রমণ রোধে ক্ষতস্থানে অ্যান্টিবায়োটিক, যেমন মিউপিরোসিন, মলম লাগিয়ে পরিষ্কার জীবাণুমুক্ত গজ দিয়ে ঢেকে রাখুন।  
যদি ক্ষতস্থানের চারপাশ লাল হয়ে যায়, ফুলে যায়, অস্বাভাবিক ব্যথা হয়, জ্বর আসে, ব্যান্ডেজ ভিজে যায়, তবে দ্রুত চিকিৎসকের শরণাপন্ন হতে হবে।
