আজ রোববার সকালে তপুদের বাড়িতে গিয়ে দেখা যায়, মা মজিরন বেগম বিলাপ করছেন। বলছিলেন, ‘বেটারে...আমার বেটাক (ছেলে) আনা দেও।’ তাঁর কান্নায় বাড়ির পরিবেশ ভারী হয়ে ওঠে। প্রতিবেশী ও স্বজনেরা তাঁকে শান্ত করার চেষ্টা করছিলেন। একই জায়গায় বুক চাপড়ে কাঁদছিলেন কিশোর তপুর বড় ভাই অপু।

স্থানীয় লোকজন জানান, নিহত তপুর বাবা আবুল কাশেম রিকশাচালক। তাঁর দুই ছেলের মধ্যে তপু ছোট। ছেলেটি পড়ালেখা তেমন করেনি। মাঝেমধ্যে শ্রমিকের কাজ করত। সম্প্রতি বাড়ির পাশের একটি মেসে থাকা কিছু যুবকের সঙ্গে এই কিশোরের বন্ধুত্ব হয়।

তপুদের বাড়ি ঈশ্বরদী উপজেলা সদরের মশুড়িয়া পাড়া এলাকায়। ১৫ জুন বিকেল থেকে তপুকে খুঁজে পাওয়া যাচ্ছিল না। রাতে এই কিশোরের মুঠোফোন থেকে তার বাবার কাছে ফোন দিয়ে ৩০ হাজার টাকা মুক্তিপণ চাওয়া হয়। তিনি মুক্তিপণ হিসেবে বিকাশের মাধ্যমে ১০ হাজার টাকা দেন। এর পর থেকেই ফোনটি বন্ধ হয়ে যায়। পরে বিষয়টি থানায় জানানো হলে পুলিশ মুঠোফোন নম্বরটি শনাক্ত করে তপুর খোঁজ শুরু করে। একপর্যায়ে সন্দেহভাজন দুজনকে আটক করে জিজ্ঞাসাবাদ করা হলে তারা লাশের সন্ধান দেয়। পরে পুলিশ তপুদের বাড়ির পাশের একটি মেসে অভিযান চালিয়ে বাক্স থেকে তপুর টুকরা করা লাশ উদ্ধার করে।
