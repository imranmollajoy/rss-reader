প্রদর্শনীতে দর্শক পাবেন সুমনের ভাস্কর্যের এই ব্যতিক্রম প্রত্যক্ষ করার সুযোগ। ভাস্কর্য যেন সেখানে একধরনের দ্বিমাত্রিকতা ধারণ করে আছে। সেসব যেন সূক্ষ্ম বুনটের পেইন্টিং, যার সম্মুখপট আছে, পশ্চাৎপট নেই। ওয়াকিলুর রহমানের কিউরেশনের এ এক অভূতপূর্ব কৌশল। তিনি এমনভাবে সুমন বর্মনের ভাস্কর্য উপস্থাপন করেছেন যেন দর্শক সেগুলো একটি বা বড়জোর দুটি পাশ অবলোকনের সুযোগ পান।

সুমনের ভাস্কর্যের প্রবণতার সঙ্গে মিল রেখেই এই উপস্থাপন। কলাকেন্দ্রে অতিরিক্ত মাত্রায় দ্বিমাত্রিক, অর্থাৎ পেইন্টিং, ড্রয়িং ও ছাপচিত্রের প্রদর্শনী হতে থাকায় কিউরেটরের মনে হয়েছিল এবার ভাস্কর্যের প্রদর্শনী হলে মন্দ হয় না। কলাকেন্দ্রের সীমিত আয়তনে এরপর তিনি একের পর এক বসাতে থাকেন সুমন বর্মনের ভাস্কর্য, যেগুলোর সম্মুখভাগই প্রবল। ভাস্কর্য প্রদর্শনীর এই বিরল উপস্থাপনই প্রদর্শনীটা দেখতে যাওয়ার কারণ হতে পারে, এমনকি সমালোচনারও।
