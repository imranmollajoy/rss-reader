মুজিবুর রহমান প্রথম আলোকে বলেন, ‘বন্যায় আমার সব শেষ। সড়কের পাশে আরেকটু জায়গা আছে। কিন্তু ঘর বানানো তো দূরে থাক, একটা খুঁটি গেড়ে যে মাটি দিমু, এই তৌফিক নাই।’ তিনি আরও বলেন, কৃষিকাজ করেই সংসার চলে তাঁর। স্ত্রী, তিন ছেলে, দুই মেয়েসহ নয়জনের সংসার। বড় ছেলে মানসিক ভারসাম্যহীন। তিনিও টেনেটুনে সংসার চালান। এখন এক আত্মীয়ের বাড়িতে আছেন পরিবার নিয়ে। ঘর কীভাবে বানাবেন, এই চিন্তায় দিশাহারা তিনি।

বন্যায় মুজিবুরের মতো আরও অনেকের ঘরবাড়ি ক্ষতিগ্রস্ত হয়েছে। কারও আংশিক, কারও পুরোটাই বিধ্বস্ত হয়ে গেছে। হাওরপাড়ের দরিদ্র মানুষেরা এসব ক্ষতিগ্রস্ত ঘরবাড়ি আবার বানাবেন বা সংস্কার করবেন, এই সামর্থ্য অনেকেরই নেই।
