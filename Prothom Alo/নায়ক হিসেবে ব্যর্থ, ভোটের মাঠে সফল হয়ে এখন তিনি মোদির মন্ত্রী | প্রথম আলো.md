ক্যারিয়ার শুরু হয়েছিল সিনেমার পর্দা দিয়ে। তিনি নাম লিখিয়েছিলেন অভিনয়ে। কিন্তু ভাগ্য সুপ্রসন্ন হয়নি। শুরুতেই নায়ক হিসেবে ব্যর্থ। নামের আগে যুক্ত হয়েছিল ফ্লপ নায়ক। চেষ্টা করেও পরে আর টিকতে পারেননি সিনেমায়। মিডিয়ায় অঙ্কের হিসাব না মিললেও মিলিয়েছেন রাজনীতির মাঠে। সম্প্রতি নির্বাচনে বিহার থেকে তিনি বিপুল ভোটে জয়ী হন। পান মন্ত্রিত্ব। ফ্লপ থেকে রাজনীতির মাঠে নাম লেখানো এই অভিনেতার নাম চিরাগ পাসোয়ান।

চিরাগকে ২০১১ সালে বর্তমান সংসদ সদস্য অভিনেত্রী কঙ্গনা রনৌতের সঙ্গে জুটি বেঁধে অভিনয় করতে দেখা গিয়েছিল। ২০১১ সালের নভেম্বরে ‘মিলে না মিলে হাম’ নামের সেই সিনেমা মুক্তি পায়। সিনেমায় মুখ্য চরিত্রে অভিনয় করতে দেখা গিয়েছিল চিরাগকে। তিনি নিজের নামেই সেই সিনেমায় অভিনয় করেন। ধনী পরিবারের সন্তান হিসেবে তাঁকে দেখা গিয়েছিল। যদিও ছবিটি বক্স অফিসে মুখ থুবড়ে পড়ে। সিনেমার মান এতটাই খারাপ ছিল যে এর আইএমডিবি রেটিং ১০–এ সাড়ে ৩। বছর বছর তিন চেষ্টা করে সিনেমায় অভিনয়ের সুযোগ পাননি। পরে ফ্লপ নায়কের তকমা নিয়েই মিডিয়া থেকে বিদায় নেন।
