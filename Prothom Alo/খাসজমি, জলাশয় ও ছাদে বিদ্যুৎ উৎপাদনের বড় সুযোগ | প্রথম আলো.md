খাসজমি, জলাশয় ও ছাদে নবায়নযোগ্য জ্বালানি থেকে বিদ্যুৎ উৎপাদনের বড় সুযোগ দেখা গেছে গবেষণায়। এক গবেষণা বলছে, বর্তমানে নবায়নযোগ্য জ্বালানি থেকে বিদ্যুৎ উৎপাদন সক্ষমতা মাত্র ৩ শতাংশ। খাসজমি, জলাশয় ও বহুতল ভবনের ছাদ ব্যবহার করে দেশের বিদ্যুতের চাহিদা মেটানো সম্ভব। ঢাকা বিভাগের ১০ শতাংশ ছাদে ১০ হাজার ৭৭৯ মেগাওয়াট সৌরবিদ্যুৎ উৎপাদন করা যাবে।

আজ বুধবার ‘বাংলাদেশে সৌরশক্তির সম্ভাবনা ও ভূমি প্রাপ্যতার বাস্তবতা’ শীর্ষক সেমিনারে এ গবেষণা প্রতিবেদন উপস্থাপন করা হয়। রাজধানীর ওয়াইডব্লিউসিএ মিলনায়তনে যৌথভাবে এ সেমিনারের আয়োজন করে বাংলাদেশ পরিবেশ আইনবিদ সমিতি (বেলা) ও কোস্টাল লাইভলিহুড অ্যান্ড এনভায়রনমেন্টাল অ্যাকশন নেটওয়ার্ক (ক্লিন)। এতে সৌরবিদ্যুৎ উৎপাদনের সম্ভাবনা নিয়ে আলোচনা করেন বক্তারা।
