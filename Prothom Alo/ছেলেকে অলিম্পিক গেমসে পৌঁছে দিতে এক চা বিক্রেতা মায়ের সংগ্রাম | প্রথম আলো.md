সেলিনার শরীর ভালো নেই। কিডনি, লিভারে সমস্যা। এ অবস্থায় সরকারের কাছে তাঁর কিছু চাওয়া আছে, ‘মাননীয় প্রধানমন্ত্রীর কাছে অনুরোধ করি, আমার ছেলেকে যেন তিনি দেখেন। যে জায়গাটায় আমি কর্ম করে খাই, সেখানেই যেন খেতে পারি। দুদিন পরপর এসে অভিযানে দোকান ভেঙে দেয়। ঈদের পরদিন আজও খোলা আমার দোকান। আর আমার চাওয়া, ছেলে-মেয়েদের যদি একটা চাকরি হয়।’

বলতে বলতে কণ্ঠ ধরে আসে তাঁর। দুঃখের বর্ণনা শেষই হয় না, ‘আমার বাচ্চাদের মাথা গোঁজার জায়গা নাই। বাড়ি নাই, ঘর নাই। আমি যে জায়গায় থাকতাম, বছরে ১ হাজার ২০০ টাকা দিতাম। এখন একটা টিনের চালের বাসা ভাড়া নিয়েছি। বাসাভাড়া, বিদ্যুৎ বিলসহ সাড়ে চার হাজার টাকার মতো আসে।’ ১৫ বছর ধরে বিধবা হয়েও এখনো বিধবা ভাতা না পাওয়ার আক্ষেপ তাঁর, ‘আমি কোনো বিধবা ভাতা পাইনি। এই দুঃখ কাকে বলি।’

এই দুঃখের গল্পের মাঝেই কখনো কখনো সেলিনার চোখ ছলছল করে। সেলিনা নিজেকে সামলে নেন। ছেলের অর্জন তাঁর দুঃখটা ক্ষণিকের জন্য হলেও ভুলিয়ে দেয়। খুব সুখী লাগে তাঁকে। লাগারই কথা। বাংলাদেশে এত এত খেলোয়াড়, কই আর কেউ তো প্যারিস অলিম্পিকে সরাসরি টিকিট পেল না! এখানেই সাগর ইসলাম আলাদা। মাকে সুখী করে নিজেও সুখী। তাই তো দুঃখ আপাতত ছুটি নিয়েছে এই সংসার থেকে!
