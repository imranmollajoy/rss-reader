আপাতত ক্লাব ফুটবলের পাট চুকেছে। ফুটবলপ্রেমীরা তবু দম ফেলার ফুরসত পাবেন না আগামী এক-দেড় মাস। আন্তর্জাতিক ফুটবলের জমজমাট এক মৌসুম যে শুরু হলো বলে। ইউরো ও কোপা যে শুরু হচ্ছে এ মাসেই। ইউরোপীয় ফুটবলের শ্রেষ্ঠত্বের আসর ইউরো তো শুরু হয়ে যাচ্ছে আজই। বাংলাদেশ সময় আজ রাত ১টায় জার্মানি-স্কটল্যান্ড ম্যাচ দিয়েই পর্দা উঠছে টুর্নামেন্টের ১৭তম আসরের।

জার্মানির ১০টি শহরে ফুটবল-শ্রেষ্ঠত্বের লড়াইয়ে নামছে ইউরোপের ২৪টি দল। জার্মানি, ইতালি, ইংল্যান্ড, ফ্রান্স, স্পেন—ইউরোপের বিশ্বকাপজয়ী সব কটি দলই আছে এবারের ইউরোতে। আছে জর্জিয়ার মতো ট্রান্স–ককেশিয়ান দেশও। যে দলটি এবারই প্রথমবার খেলতে যাচ্ছে ইউরোতে। ১৪ জুন থেকে ১৪ জুলাই পর্যন্ত চলবে ফুটবলের লড়াই। ১৪ জুলাই বার্লিনে ফাইনাল।
