নতুন চ্যাম্পিয়নকে স্বাগত জানাবে টি-টোয়েন্টি বিশ্বকাপ, নাকি আবার বরণ করে নেবে প্রথম চ্যাম্পিয়নকে। এটাই হতে পারে ২০২৪ টি-টোয়েন্টি বিশ্বকাপ ফাইনালের ট্যাগলাইন। হতে পারে কি, এটাই তো হওয়া উচিত। আর কিছু খোঁজার কী প্রয়োজন!

এই প্রশ্নের উত্তর পেতে আর খুব বেশি অপেক্ষা করতে হচ্ছে না। তবে অপেক্ষা না করে এখনই যা বলে দেওয়া যাচ্ছে, তা হলো নতুন চ্যাম্পিয়ন পাওয়া না-পাওয়া নিয়ে প্রশ্ন থাকলেও নতুন একটা কিছু অবশ্যই পাচ্ছে এই বিশ্বকাপ। অপরাজিত চ্যাম্পিয়ন!

টি-টোয়েন্টি এমনই অনিশ্চিত খেলা, এমনই অঘটনঘটনপটীয়সী, দুই ফাইনালিস্টেরই অপরাজিত থেকে ফাইনালে ওঠাটাকে বিস্ময়ই বলতে হবে। এর আগে এত বছরেও যে এমন হয়নি, তা তো আর এমনি নয়। আগেই দুই দলের দেখা হয়ে গেলে এবারও যা হতো না।

দক্ষিণ আফ্রিকার আটে-আট। ভারতের আটে-সাত। দক্ষিণ আফ্রিকার মতো শতভাগ জয় নিয়ে ভারতের ফাইনালে উঠতে না পারাটা তাদের ব্যর্থতা নয়। ওটা বৃষ্টির কাজ। কানাডার বিপক্ষে ম্যাচটা যে কারণে হতে পারেনি।
