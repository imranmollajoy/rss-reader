রাঙামাটির বাঘাইছড়ি উপজেলার সাজেক ইউনিয়নের বাঘাইহাট বাজারে আঞ্চলিক দল ও গ্রামবাসীর সংঘর্ষের পর এখনো থমথমে অবস্থা বিরাজ করছে। এ ঘটনার পর পাহাড়িরা বাজারে যাচ্ছেন না। গতকাল মঙ্গলবার বেলা আড়াইটার দিকে জনসংহতি সমিতি (এমএন লারমা) ও গণতান্ত্রিক ইউপিডিএফের সঙ্গে গ্রামবাসীর সংঘর্ষ হয়। সংঘর্ষে গুলিবিদ্ধ হয়ে মারা যান শান্তি পরিবহনের চালকের সহকারী মো. নাঈম।

এ ঘটনার প্রতিবাদে গঙ্গারাম বাজার এলাকায় আজ বুধবার সকালে মানববন্ধনের আয়োজন করা হয়। তবে এ ঘটনায় এখনো কোনো মামলা হয়নি বলে থানা সূত্রে জানা গেছে।

পুলিশ ও স্থানীয় লোকজনের সঙ্গে কথা বলে জানা যায়, গতকাল দুপুরে দুটি আঞ্চলিক দলের কর্মীদের সঙ্গে গ্রামবাসীর সংঘর্ষ হয়। এরপর আজ সকাল থেকে বাঘাইহাট বাজারে কিছু দোকান খুললেও কোনো পাহাড়ি ক্রেতা আসেননি। বাঘাইহাট বাজার থেকে তিন কিলোমিটার দূরে গঙ্গারাম মূল এলাকায় উজো বাজারে আজ হাটের দিন। কিন্তু সংঘর্ষের ঘটনার কারণে বাজার মিলছে না। সেখানে সকাল সাড়ে ১০টার দিকে মানববন্ধনের আয়োজন করা হয়। ছয় থেকে আট শ গ্রামবাসী মানববন্ধনে অংশগ্রহণ করেন।
