বেসামরিক বিমানমন্ত্রী মুহাম্মদ ফারুক খান বলেন, বিমান বাংলাদেশ এয়ারলাইনসের টিকিট যাত্রীরা বিমানের ওয়েবসাইট, জিডিএস, মোবাইল অ্যাপ, কল সেন্টার ও বিমানের নিজস্ব বিক্রয়কেন্দ্র ছাড়াও যেকোনো অনুমোদিত দেশি–বিদেশি ট্রাভেল এজেন্ট থেকে কিনতে পারেন। বিমানের কোনো টিকিট যাত্রীর তথ্য ছাড়া বুকিং করা সম্ভব নয়। ফলে কারও পক্ষে একসঙ্গে অনেক টিকিট যাত্রীর তথ্য ছাড়া বুকিং করে রাখার কোনো সুযোগ নেই। কোনো এজেন্সি মিথ্যা বা ভুয়া তথ্য দিয়ে বুকিং করলে সেটি ধরে জরিমানাসহ অন্যান্য পদক্ষেপও গ্রহণ করা হয়। এ ছাড়া প্রতিটি টিকিট বুকিংয়ে সময়সীমা দেওয়া থাকে। সেই সময়ের মধ্যে টিকিট কেনা না হলে স্বয়ংক্রিয়ভাবে বুকিং বাতিল হয়ে যায়।

এয়ারলাইনস ব্যবসায় ভরা মৌসুম ও মন্দা মৌসুম থাকে উল্লেখ করে বিমানমন্ত্রী বলেন, যখন ফ্লাইটে চাপ কম থাকবে, তখন কিছু সিট খালি থাকতে পারে, যা সারা বছরের চিত্র নয়। আসন খালি থাকা সত্ত্বেও টিকিট কিনতে গেলে বলে টিকিট নেই, যা বিমান বাংলাদেশ এয়ারলাইনসের বিরুদ্ধে ঢালাও অভিযোগ। এ ছাড়া যাত্রীরা টিকিট নিশ্চিত করেও যথাসময়ে বিমানবন্দরে উপস্থিত হতে না পারা, যাত্রীদের অনেকের ভুয়া ভিসা ও তথ্য থাকা এবং ইমিগ্রেশনে আইনি জটিলতার কারণেও অনেক সময় আসন ফাঁকা থাকে। কিছু রুটে লোড পেনাল্টি থাকায় কিছুসংখ্যক সিট অবিক্রীত রাখা হয় বিধায় সিট ফাঁকা থাকে। তাই সিট ফাঁকা থাকলেও বিমানের টিকিট পাওয়া যায় না; বেশির ভাগ সময় সিট ফাঁকা রেখে বিমান উড্ডয়ন করে থাকে—কথাটি সত্য নয়।
