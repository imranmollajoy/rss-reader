শাবানা যখন অভিনয় ছেড়ে দেন, তখন ফেসবুক ছিল না। সামাজিক যোগাযোগের অন্য কোনো মাধ্যমও ছিল না। এখন এই বিশেষ দিনে পরিচিত, অপরিচিত সবাই ফেসবুকে নানা কিছু লিখছেন। পুরোনো দিনের অনেক স্থিরচিত্রও পোস্ট করে থাকেন। নাতি-নাতনিরা এসবের খবর শাবানার কাছে পৌঁছে দেয়।

শাবানা বলেন, ‘আমি ফেসবুক ব্যবহার করি না। তবে ফেসবুকে যে লেখালেখি হয়, এসব আমার ছেলে-মেয়ে, নাতি-নাতনি সবই জানায়। তারা দেখায়ও, কোথায় কী লেখা হয়েছে। কে কী ভিডিও ক্লিপ আপলোড করেছে, আমি ওসব দেখি। বেশ উপভোগ করি। নস্টালজিক হই। ছেলে-মেয়ে যখন বলে, আম্মু দেখো দেখো তোমাকে নিয়ে কী সব লিখেছে, তখন অনেক ভালো লাগে। আনন্দ লাগে। মনে হয়, মানুষ আমাকে এখনো ভোলেনি, আগের মতোই ভালোবাসে। আগের চেয়ে বেশিও ভালোবাসে। সবার এই নিঃস্বার্থ ভালোবাসায়—সেই দিনগুলোতে ফিরে যাই। খুশির স্মৃতিগুলো মনে পড়ে। আবেগাক্রান্ত হই।’
