এবার পবিত্র ঈদুল আজহায় বাংলাদেশে কোটির বেশি পশু জবাই হবে। এ ক্ষেত্রে কিছু বিষয় মনে রাখতে হবে, যা গুরুত্বপূর্ণ। যেমন জবাইয়ে পশুর ভোগান্তি কমাতে ধারালো ছুরির ব্যবহার, পশু শোয়ানোর আগে পিঠ এবং মাথায় হাত বোলানোসহ তার সঙ্গে বন্ধুত্বপূর্ণ আচরণ করা, সে সময় পাটের রশি ব্যবহার, জবাইকালে হইহুল্লোড় এড়ানো, শিশু ও মানসিকভাবে দুর্বল এমন অতিবৃদ্ধ কাউকে সামনে না রাখা, জবাইয়ের জন্য সারিবদ্ধ রেখে একটির সামনে অন্যটি জবাই না করে যথাসম্ভব জবাইস্থল আড়ালে রাখা।

জবাই করার আগে পশুকে ভালোভাবে গোসল করিয়ে নিতে হবে, যাতে পশুর দেহে কোনো ময়লা না থাকে। জবাইয়ের ১২-১৪ ঘণ্টা আগে (আগের রাত থেকে) পশুকে দানাদার খাবার দেওয়া বন্ধ করতে হবে, কিন্তু জবাই করার দুই ঘণ্টা আগে পশুকে প্রচুর পানি পান করাতে হবে। এতে পশুর দেহ থেকে চামড়া ছাড়ানো সহজ হবে। পশু শোয়ানোর আগে জবেহ করার স্থানে ছোট্ট একটি গর্ত করে নিতে হবে এবং শোয়ানোর পর পশুর মাথা গর্তের কাছাকাছি নিয়ে জবেহ করলে রক্ত ঝরে গর্তে গিয়ে জমা হবে।
