উদ্ধারের সময় কুকুরটির বয়স ছিল ১১ সপ্তাহ। তখন স্বাভাবিকভাবে বেওয়ারিশ কুকুরটির নাম কী, তা জানার উপায় ছিল না। নিজেরা পোষ্য নেওয়ার পর ডিজনির চলচ্চিত্র ‘লিটল মারমেইড’-এর একটি চরিত্রের নামে অলি বার্ড কুকুরটির নাম রেখেছেন অ্যারিয়েল।

৪০ বছর বয়সী অলি বার্ড ওয়েলসের ফ্রেশওয়াটার ওয়েস্ট শহরে থাকেন। পশ্চিম ওয়েলসে তিনি একটি সার্ফিং স্কুল পরিচালনা করেন। পোষা কুকুর হারিয়ে তাঁর পরিবার বেশ মন খারাপ অবস্থায় ছিল। এমন সময়ে তাঁর পরিবারে এল অ্যারিয়েল।

বার্ড জানান, অ্যারিয়েল তাঁদের ঘরে আসার মাত্র ২ দিন আগে ১৬ বছরের বয়সী পোষা কুকুরটি মারা যায়। ১৩ বছর আগে ফ্রেশওয়াটার ওয়েস্ট সমুদ্রসৈকত থেকে কুকুরটিকে পরিত্যক্ত অবস্থায় উদ্ধার করেছিলেন তিনি। কুকুরটির হঠাৎ মৃত্যুতে তাঁদের পরিবারের সবারই মন খারাপ হয়।
