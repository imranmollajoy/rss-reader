এক অজ্ঞাত ব্যক্তির সঙ্গে বাগ্‌বিতণ্ডায় জড়িয়ে আলোচনায় এসেছেন পাকিস্তান ফাস্ট বোলার হারিস রউফ। সে ঘটনা হাতাহাতি ও ধাক্কাধাক্কির পর্যায়ে চলে গিয়েছিল। পরে রউফ বলেছেন, নিজের পরিবারকে নিয়ে কেউ কটু কথা বললে তিনি সে অনুযায়ীই ব্যবস্থা নেবেন।

সামাজিক যোগাযোগমাধ্যমে ছড়িয়ে পড়া এক ভিডিওতে দেখা যায়, ওই ব্যক্তির কোনো কথা শুনে মেজাজ হারান রউফ। সে সময় পাকিস্তান পেসারের সঙ্গে ছিলেন তাঁর স্ত্রীও। রউফকে ওই ব্যক্তির ওপর চড়াও হওয়া থেকে নিবৃত্ত করার চেষ্টা করছিলেন তিনি। ওই ব্যক্তির সঙ্গে থাকা বাকিরাও রউফকে এসে থামান। দুজনের মধ্যে ধাক্কাধাক্কি ও বেশ উত্তপ্ত বাক্যবিনিময় হতেও দেখা যায় ওই ভিডিওতে।
