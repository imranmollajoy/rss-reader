৪৫তম বিসিএসের লিখিত পরীক্ষার খাতা দেখা শেষ করেছেন প্রথম পরীক্ষক। সেগুলো পরীক্ষা করে তা দ্বিতীয় পরীক্ষকের কাছে পাঠানো শুরু করেছে বাংলাদেশ সরকারি কর্ম কমিশন (পিএসসি)। পিএসসি জানিয়েছে, দ্রুত ৪৫তম বিসিএসের লিখিত পরীক্ষার খাতা দেখা শেষ করতে চায় প্রতিষ্ঠানটি। এ জন্য প্রয়োজনীয় ব্যবস্থা গ্রহণ করা হয়েছে। এখন এই বিসিএসের লিখিত পরীক্ষার খাতা দেখার কার্যক্রম চলছে।

খাতার অবস্থান কোথায় বা কার কাছে, এ ছাড়া কাদের কাছে আছে খাতা, সে বিষয়ে তথ্য জানিয়েছে পিএসসি। খাতা দেখার কার্যক্রমের বিষয়ে এবার কিছুটা কঠোর হয়েছে পিএসসি। পরীক্ষকদের সময়ের মধ্যেই খাতা জমা দেওয়ার বিষয়ে জোর নির্দেশনাও দেওয়া হয়েছে। প্রথম আলোকে বিষয়টি নিশ্চিত করেছে পিএসসি সূত্র।
