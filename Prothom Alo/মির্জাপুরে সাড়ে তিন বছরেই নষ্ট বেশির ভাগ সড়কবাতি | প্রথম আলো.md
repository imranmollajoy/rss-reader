গতকাল রোববার সন্ধ্যার পর সড়কের ওই অংশ ঘুরে দেখা গেছে, নষ্ট হওয়া সড়কবাতির স্থানগুলো অন্ধকারাচ্ছন্ন। কিছু বাতি মিটিমিটি আলো দিচ্ছে। বারখালী খালের ওপর নির্মিত লৌহজং সেতুর দুই পাশে ও সেতুর ওপরে থাকা ২০টি সড়কবাতিই বন্ধ হয়ে আছে। পোষ্টকামুরী সেতুর ওপরও কোনো বাতি জ্বলছে না। এর মধ্যেই স্থানীয় লোকজন রাতের আঁধারে ঝুঁকি নিয়ে চলাচল করছে।

সামাজিক ও সাংস্কৃতিক সংগঠন সৃজনের (মির্জাপুর) সাধারণ সম্পাদক জহিরুল ইসলাম বলেন, সড়কের ওই অংশে যখন বাতিগুলো স্থাপিত হয়েছিল তখন পুরো মির্জাপুরই যেন আলোকিত হয়ে উঠেছিল। এখন সড়কবাতির যে অবস্থা তাতে মনে হয় পরিবেশ ভুতুড়ে হয়ে উঠেছে।

ব্যাটারিচালিত রিকশার চালক ইকবাল হোসেন বলেন, ‘রাস্তার বাতি যখন ছিল, তখন ফুরফুরা মন নিয়া রিকশা চালাইতাম। অহন ব্রিজের ওপর আইলে ভয় করে। কহন যে কী অয়।’
