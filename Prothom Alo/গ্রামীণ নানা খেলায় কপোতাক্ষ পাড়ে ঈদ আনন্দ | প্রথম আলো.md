মাঠের আরেক পাশে হাত ও পায়ে ভর দিয়ে শরীর উঁচু রেখে পিলপিল করে একদল শিশুকে চলতে দেখা গেল। কাছে গিয়ে জানা গেল, প্রতিযোগিতার নাম ‘কাঁকড়া দৌড়’। এসব প্রতিযোগিতার পাশাপাশি বিভিন্ন বয়সী মানুষের জন্য কাছি টানাটানি, দড়িলাফ, উচ্চ লাফ, বাজনার তালে তালে আসন গ্রহণ, বালতিতে বল নিক্ষেপ, ৪০ বছরের বেশি বয়সীদের নিয়ে ফুটবল খেলাসহ বিভিন্ন ধরনের গ্রামীণ খেলার আয়োজন করা হয়।

মাঠে খেলা দেখতে আসা গোবরা গ্রামের বাসিন্দা আব্দুল মান্নান মিস্ত্রি বলেন, ঈদের পরদিন গ্রামের মানুষকে বিনোদন দিতে এমন আয়োজন সত্যিই প্রশংসার দাবি রাখে। খেলা দেখে তিনি অনেক আনন্দ পেয়েছেন। বিশেষ করে দড়ি টানাটানি খেলা বেশ উপভোগ্য ছিল। খেলার ব্যাপারে আবদুল মান্নান বলেন, ‘খেলাটি মূলত শক্তি পরীক্ষার। পেশিশক্তির পাশাপাশি প্রচণ্ড বল প্রয়োগের প্রয়োজন হয়। গ্রামের মানুষ দুই দলে ভাগ হয়ে মোটা ও লম্বা একটি দড়ির দুই দিকে শক্ত মুঠোয় ধরে নিজেদের দিকে টানতে থাকে। মাঝখানে দাগ দেওয়া থাকে। টেনে এনে প্রতিপক্ষকে সেই দাগ পার করতে পারলেই জয়।’
