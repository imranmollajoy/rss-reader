লালমনিরহাট জেলা ছাত্রলীগের সভাপতি রাশেদ জামানকে (বিলাশ) অব্যাহতি দেওয়া হয়েছে। আদিতমারীর ভেলাবাড়ির এক গরু ব্যবসায়ীকে মারধর করে আড়াই লাখ টাকা চাঁদা আদায়ের অভিযোগ ওঠায় আজ বৃহস্পতিবার দুপুরে ছাত্রলীগের কেন্দ্রীয় কমিটির পক্ষ থেকে বিজ্ঞপ্তি দিয়ে তাঁকে অব্যাহতি দেওয়ার বিষয়টি জানানো হয়েছে।

ছাত্রলীগের কেন্দ্রীয় কমিটির সভাপতি সাদ্দাম হোসেন ও সাধারণ সম্পাদক শেখ ওয়ালী আসিফ (ইনান) স্বাক্ষরিত ওই বিজ্ঞপ্তিতে বলা হয়েছে, সংগঠনবিরোধী, শৃঙ্খলাপরিপন্থী, অপরাধমূলক এবং সংগঠনের মর্যাদা ক্ষুণ্ন হয়, এমন কার্যকলাপে জড়িত থাকার অভিযোগে রাশেদ জামানকে তাঁর পদ থেকে অব্যাহতি দেওয়া হয়েছে।
