ফ্লোরিডার লডারহিলে বৃষ্টি, বন্যার শঙ্কা আগে থেকেই ছিল। এর মধ্যেই এ মাঠে নেপাল ও শ্রীলঙ্কার ম্যাচটি বজ্রবৃষ্টিতে পণ্ড হয়েছে। আবহাওয়া এতটাই খারাপ ছিল যে সেন্ট্রাল বোয়ার্ড পার্কের মাঠ কাভারে ঢাকা থাকায় টস করাও সম্ভব হয়নি। খেলা না হওয়ায় ১২ জুন নেপালের সঙ্গে পয়েন্ট ভাগাভাগি করতে হয়েছে লঙ্কানদের, তাতে টি-টোয়েন্টি বিশ্বকাপের গ্রুপ ‘ডি’ থেকে সুপার এইটের দৌড় থেকেও কার্যত ছিটকে পড়ে ওয়ানিন্দু হাসারাঙ্গার দল।

একই দুর্ভাগ্যের শিকার হলো সাবেক বিশ্বকাপজয়ী ও গতবারের রানার্সআপ দল পাকিস্তানও। নিজেদের প্রথম ৩ ম্যাচের মধ্যে ২টি হেরে যাওয়ায় বাবর আজমরা লডারহিলে যুক্তরাষ্ট্র-আয়ারল্যান্ডের ম্যাচের দিকে তাকিয়ে ছিলেন। গ্রুপ ‘এ’-এর পয়েন্ট তালিকার দুইয়ে থাকা যুক্তরাষ্ট্র জিতলেই পাকিস্তান বাদ—সমীকরণ ছিল এমন। ম্যাচ পরিত্যক্ত হলেও সুপার এইটের আশা শেষ হয়ে যেত পাকিস্তানের। হলোও তা-ই।

লডারহিলে প্রথমে ভেজা আউটফিল্ড ও পরে বৃষ্টির কারণে শেষ পর্যন্ত টসই হয়নি ম্যাচের। ফলে পয়েন্ট ভাগাভাগি করতে হয়েছে যুক্তরাষ্ট্র ও আয়ারল্যান্ডকে। তিন আম্পায়ার শরফুদ্দৌলা ইবনে শহীদ, রড টাকার ও রিচার্ড কেটেলবরো দফায় দফায় মাঠ পরিদর্শনের পর গতকাল বাংলাদেশ সময় রাত সাড়ে ১১টার দিকে ম্যাচ পরিত্যক্ত ঘোষণা করা হয়। শেষ দফা মাঠ পরিদর্শনে ছিলেন ম্যাচ রেফারি জাভাগাল শ্রীনাথও।
