দেশের অন্যতম পরিচিত একটি সাপ দাঁড়াশ। সম্পূর্ণ বিষমুক্ত এই সাপটির প্রধান খাবার ইঁদুর। মূলত ইঁদুর খেয়েই এটি পরিবেশের ভারসাম্য রক্ষা করে। আড়ালে থেকেই কৃষকের বন্ধু হিসেবেও কাজ করে সাপটি। প্রায় ৩ বিঘা জমির ইঁদুর একটি দাঁড়াশ সাপ নিধন করতে সক্ষম। সে জন্য এই সাপকে বলা হয় কৃষকের বন্ধু।

প্রতিবছর ইঁদুর যে পরিমাণ খাদ্যশস্য নষ্ট করে, তার আনুমানিক বাজারমূল্য প্রায় ১০০০ কোটি টাকার কাছাকাছি। এর মধ্যে সবচেয়ে বেশি ক্ষতি করে ধান ও গমের। ইঁদুর নিয়ন্ত্রণের জন্য দাঁড়াশ সাপ প্রাকৃতিকভাবে গুরুত্বপূর্ণ ভূমিকা রাখতে পারে। তাই এই সাপকে রক্ষা করতে পারলেই বছরে প্রায় হাজার কোটি টাকার ফসল বাঁচানো সম্ভব হবে।

আমাদের দেশের লোকজনের মাঝে সাপটিকে নিয়ে রয়েছে বিভিন্ন কুসংস্কার। অনেকেরই ধারণা, দাঁড়াশ সাপ মানেই বিষাক্ত। মানুষ না জেনে অকারণেই মেরে ফেলছে এই প্রাণীটিকে। তাই কৃষির জন্য অত্যন্ত উপকারী এই সরীসৃপের অস্তিত্ব আজ প্রায়ই বিপন্ন হতে চলেছে।
