গ্রামগঞ্জে হাটবাজার আর শহর এলাকার কাঁচাবাজারের তফাত অনেক। দুটিই উন্মুক্ত জায়গায় হতে পারে, তবে গ্রামের ক্ষেত্রে বিষয়টি যত সহজ, শহরের ক্ষেত্রে ততটা নয়। শহরে কোনো কোনো কাঁচাবাজারের জন্য নির্দিষ্ট জায়গা বা ভবন থাকলেও তা সড়ক, ফুটপাত বা অলিগলি পর্যন্ত চলে আসে। চট্টগ্রাম শহরের কাঁচাবাজারের ক্ষেত্রে এমনটি হরহামেশা দেখা যায়। এমনকি প্রায় ছয় কোটি টাকা খরচ করে ভবন তৈরি করেও কোনো লাভ হয়নি। এ ক্ষেত্রে সিটি করপোরেশনের ভূমিকা কোনোভাবেই সন্তোষজনক নয়।

চট্টগ্রাম নগরের চকবাজারের কাঁচাবাজারটি অনেক বছরের পুরোনো। কয়েক তলার জীর্ণ একটি ভবন ঘিরে আশপাশে আরও উন্মুক্ত জায়গা ও অলিগলিতে বসত এ কাঁচাবাজার। ফলে ওই এলাকায় সারাক্ষণ যানজট লেগেই থাকে, হাঁটাচলা পর্যন্ত ঠিকঠাকভাবে করা যায় না। এ সমস্যা থেকে পরিত্রাণের জন্য চট্টগ্রাম সিটি করপোরেশন সেখানে একটি তিনতলা ভবন নির্মাণের উদ্যোগ নেয়। ৬ কোটি টাকা খরচ করে ২০১৯ সালের ডিসেম্বরে ভবনটি উদ্বোধনও করা হয়। বাজারটি ওই ভবনে চলে যাওয়ার কথা থাকলেও, তা আর হয়নি। নিচতলায় দোকান বসলেও দোতলা ও তিনতলা এখনো খালি পড়ে আছে।
