ভাইভা বোর্ডে প্রবেশের পরপর জিজ্ঞেস করা হয়, ‘আপনি কি আপনার নাম নিয়ে গর্বিত?’ উত্তরে বলেন, ‘অবশ্যই স্যার।’ এরপর জিজ্ঞেস করা হয়, ‘এই নামে একজন কুখ্যাত ব্যক্তি আছেন? আপনি কি চেনেন?’ উত্তরে বলেন, ‘সালাউদ্দিন কাদের চৌধুরী নামে একজন কুখ্যাত রাজাকার ও যুদ্ধাপরাধী ছিলেন। তাঁর বাড়ি চট্টগ্রামের রাউজানের গহিরায়। একাত্তরে মানবতাবিরোধী অপরাধের দায়ে আন্তর্জাতিক যুদ্ধাপরাধ ট্রাইব্যুনালে হত্যা, ধর্ষণ, অগ্নিসংযোগসহ অন্য অভিযোগগুলোর মধ্যে চারটি অভিযোগ সন্দেহাতীতভাবে প্রমাণিত হওয়ায় ফাঁসির আদেশ দেওয়া হয়।’

সালাহ্ উদ্দিন কাদের বলেন, ‘আমার বাবা একজন প্রান্তিক কৃষক। তিনি আমার নাম রাখার সময় নিশ্চয়ই জানতেন না, এই নামে চট্টগ্রামে একজন কুখ্যাত ব্যক্তি আছে। তা ছাড়া স্যার, সালাহউদ্দিন নামে অনেক মহান ব্যক্তিও আছেন। শহীদ ক্যাপ্টেন সালাহউদ্দিন মমতাজ বীর উত্তম, যিনি ১১ নম্বর সেক্টরে বীরশ্রেষ্ঠ ক্যাপ্টেন মহিউদ্দিন জাহাঙ্গীরের সঙ্গে বিখ্যাত কামালপুর যুদ্ধে লড়াই করে শহীদ হয়েছিলেন। আরও আছেন চাঁদপুরের নৌ কমান্ডো সালাহ্‌উদ্দিন আহমেদ বীর উত্তম, যিনি অপারেশন জ্যাকপটে অংশ নিয়েছিলেন, এ ছাড়া বাংলাদেশ ব্যাংকের সাবেক গভর্নর সালেহউদ্দিন আহমেদ, সাবেক অ্যাটর্নি জেনারেল সালাহ্‌উদ্দিন আহমেদ প্রমুখ বিখ্যাত ব্যক্তিরা রয়েছেন।’

ভাইভা বোর্ড বাহবা দিয়ে বলে, ‘আপনি মনে হয় জানতেন আমরা এই প্রশ্নটা করব। আপনি চয়েস লিস্টে পুলিশ ক্যাডার প্রথমে দিয়েছেন, শিক্ষা ক্যাডার শেষে দিয়েছেন। কেন? কারণটা ব্যাখ্যা করবেন?’
