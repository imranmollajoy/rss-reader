‘বিশ্ববিদ্যালয়’ শব্দটির সঙ্গে জ্ঞান তৈরি ও বিকাশের ধারণাটি জড়িত। আপনি যে বিষয়েই পড়ুন না কেন; গবেষণা কীভাবে করতে হয়, গবেষণার মাধ্যমে কীভাবে নতুন জ্ঞান তৈরি হয়, তা আপনাকে জানতে হবে। বিজ্ঞান বা প্রকৌশলে পড়লেই গবেষক হয়, এই ধারণা ভুল। ব্যবসায়ে শিক্ষা থেকে শুরু করে সংগীত বা ভাষাশিক্ষা বিষয়েও গবেষণার সুযোগ আছে। বিজ্ঞানের গবেষণার জন্য যেমন ল্যাবের প্রয়োজন, তেমনি সামাজিক বিজ্ঞান বা কলা অনুষদের বিভিন্ন বিষয় নিয়েও গবেষণা করতে পারেন। বলা হচ্ছে, ভবিষ্যতের পৃথিবীতে সবচেয়ে প্রয়োজনীয় হয়ে উঠবে তথ্য-উপাত্ত বা ডেটা। বিভিন্ন তথ্য বিশ্লেষণের গুরুত্ব বাড়ছে বলেই এখন ডেটা সায়েন্স নিয়ে কথা হচ্ছে। চাকরি, ব্যবসা, যা-ই করেন না কেন, তথ্য বিশ্লেষণ করে আপনাকে এগোতে হবে। আর সে জন্যই চাই গবেষণার দক্ষতা।

বিশ্ববিদ্যালয়ের অধিকাংশ বিষয়ের পাঠক্রমে গবেষণাকে গুরুত্ব দিয়ে কোর্স সাজানো হয়। এসব কোর্স ভালোভাবে করার চেষ্টা করুন। গবেষণার অভিজ্ঞতা দেশের বাইরে বৃত্তি পাওয়ার ক্ষেত্রেও আপনাকে এগিয়ে রাখবে। যাঁরা সরকারি চাকরি করবেন, তাঁদেরও পেশাজীবনে নানা প্রয়োজনে গবেষণা করতে হয়। আমি যখন কেমব্রিজ বিশ্ববিদ্যালয়ে স্নাতকোত্তর করছিলাম, আমার এক শিক্ষক বলতেন, বিশ্ববিদ্যালয়ে পড়ার সময় কখনো কোনো প্রশ্নের উত্তরে শুধু ‘হ্যাঁ’ বা ‘না’তে সন্তুষ্ট থাকা যাবে না; বরং আরও অনুসন্ধান করতে হবে। মানবসমাজের জ্ঞান-বিজ্ঞানের সীমানা বাড়ানোই বিশ্ববিদ্যালয়ের শিক্ষার্থী ও গবেষকের কাজ।
