চট্টগ্রাম বিশ্ববিদ্যালয় আবৃত্তি মঞ্চের সবচেয়ে জনপ্রিয় আয়োজনের নাম ‘প্রমিত উচ্চারণ, উপস্থাপনা ও আবৃত্তি কর্মশালা’। এই কর্মশালার মাধ্যমে প্রতি বছর দুই শ প্রশিক্ষণার্থীকে প্রমিত বাংলা ভাষার পাঠ দেওয়া হয়। এটির ষড়বিংশ আবর্তন সম্প্রতি সম্পন্ন হয়েছে। আবৃত্তি উৎসব সংগঠনটির আরেক উদ্যোগ। এতে সারা দেশের আবৃত্তি শিল্পীদের আমন্ত্রণ জানানো হয়। গুণী কবি ও সাহিত্যিকদের সম্মাননা দেওয়া হয়। এখন পর্যন্ত ১০টি আবৃত্তি উৎসব করেছে আবৃত্তি মঞ্চ। শুধু উৎসব-কর্মশালাই নয়, ‘পলাশ ছোঁয়া শব্দবাণের খোঁজে’ নামে একটি আবৃত্তি প্রতিযোগিতাও করেন তাঁরা। এতে চট্টগ্রামের স্নাতক ও স্নাতকোত্তর পর্যায়ের শিক্ষার্থীরা অংশগ্রহণ করেন। বিভিন্ন জাতীয় দিবস উদ্‌যাপন, ঋতুভিত্তিক আয়োজন ছাড়াও কবিদের স্মরণে বছরজুড়ে নানা উদ্যোগ নেওয়া হয়।

সংগঠনের ব্যতিক্রমী উদ্যোগের মধ্যে রয়েছে পথ আবৃত্তি, বিজয় দিবসকে কেন্দ্র করে ‘বিজয়ের পঙ্‌ক্তিমালা’ ও ‘কবি ও কবিতা’। ‘পড়ুয়া’ ও ‘বৈঠক’ আবৃত্তি মঞ্চের আরও দুটি উদ্যোগ, যেখানে বই পড়ায় উদ্বুদ্ধ করা হয়। বিভিন্ন বিষয়ে আলাপ-আলোচনা করে সমস্যার সমাধান খোঁজা হয়। ‘প্রেক্ষা’ নামে একটি ই-ম্যাগাজিন প্রকাশ করে এই সংগঠন। চট্টগ্রাম বিশ্ববিদ্যালয় আবৃত্তি মঞ্চের সাধারণ সম্পাদক সজীব তঞ্চঙ্গ্যা বলেন, ‘সাহিত্যের পাঠ-পর্যালোচনা নিয়ে এই ই-ম্যাগাজিন।’
