রুপালি পর্দায় ‘মুরলীকান্ত পেটকর’ হয়ে উঠতে নিজেকে কড়া অনুশাসনের মধ্যে বেঁধে রেখেছিলেন কার্তিক। নিজের পছন্দের সব খাবার থেকে দূরে ছিলেন তিনি। ১৮ কেজি ওজন ঝরিয়েছিলেন এ তারকা। চরিত্রের প্রস্তুতির প্রসঙ্গে আরও খোলাসা করে কার্তিক বলেন, ‘কবির স্যার আমাকে শুরুতেই বলেছিলেন যে সাঁতার, কুস্তি, বক্সিং—সবকিছুতে আমাকে পারদর্শী হতে হবে। দুই বছর ধরে আমি শুধু এসবই করে গেছি। জিম, প্রশিক্ষণ, রিডিং সেশন—এসবের বাইরে আমার কোনো জীবন ছিল না। বাইরের জগতের সঙ্গে আমি সম্পূর্ণ বিচ্ছিন্ন ছিলাম। এ ছবির মাধ্যমে এক নতুন জীবনযাত্রার সঙ্গে আমার পরিচয় হয়েছিল। সত্যি বলতে এখন এতেই অভ্যস্ত হয়ে উঠেছি।’
