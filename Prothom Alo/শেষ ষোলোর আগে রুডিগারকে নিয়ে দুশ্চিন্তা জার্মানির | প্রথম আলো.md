সুইজারল্যান্ডের বিপক্ষে গ্রুপের শেষ ম্যাচে <a href="https://www.prothomalo.com/sports/football/hpv5ghtnoq" target="_blank">কোনোমতে হার এড়িয়েছে জার্মানি।</a> তবে ইউরো ২০২৪-এর শেষ ষোলোর নকআউট ম্যাচের আগে দুশ্চিন্তা ভর করেছে জুলিয়ান নাগলসমানের মনে। দলের অন্যতম রক্ষণ-ভরসা অ্যান্তোনিও রুডিগার চোটে পড়েছেন। ঊরুর চোটের কারণে শেষ ষোলোর ম্যাচে তিনি খেলবেন কি না, সেটি এখন ঝুলছে সংশয়-শঙ্কার সুতোয়।

শনিবার ডর্টমুন্ডে শেষ ষোলোর ম্যাচে জার্মানির প্রতিপক্ষ কে হবে, সেটি এখনো নির্ধারিত হয়নি। তবে তিনবারের ইউরো–জয়ী জার্মানরা ম্যাচটি খেলবে গ্রুপ ‘সি’র রানার্সআপ দলের সঙ্গে। ওই গ্রুপে ইংল্যান্ড ৪ পয়েন্ট নিয়ে এ মুহূর্তে আছে শীর্ষে। ২ পয়েন্ট নিয়ে দ্বিতীয় স্থানে যৌথভাবে আছে ডেনমার্ক ও স্লোভেনিয়া। ১ পয়েন্ট পেয়েছে সার্বিয়া। ইংল্যান্ড, ডেনমার্ক, স্লোভেনিয়া যেকোনো একটিই হতে পারে জার্মানির প্রতিপক্ষ। এ গ্রুপের শেষ ম্যাচ দুটি অনুষ্ঠিত হবে বুধবার।
