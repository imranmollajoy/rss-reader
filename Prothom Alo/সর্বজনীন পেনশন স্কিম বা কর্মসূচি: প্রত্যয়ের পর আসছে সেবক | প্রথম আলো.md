**প্রত্যয় যাঁদের জন্য প্রযোজ্য**

অর্থ বিভাগের মতে, রাষ্ট্রায়ত্ত প্রতিষ্ঠান অর্থ—৫০ শতাংশের বেশি সরকারি অর্থায়নে পরিচালিত কোনো ব্যবসায় উদ্যোগ, কোম্পানি, ব্যাংক, বিমা, আর্থিক প্রতিষ্ঠান অথবা শিল্প-বাণিজ্য–সম্পর্কিত বা অনুরূপ কোনো প্রতিষ্ঠান। আর স্বায়ত্তশাসিত সংস্থা হচ্ছে আইনের মাধ্যমে গড়ে ওঠা প্রতিষ্ঠান। এর মধ্যে রয়েছে কর্তৃপক্ষ, করপোরেশন, কমিশন, সংস্থা, সরকারি বিশ্ববিদ্যালয়, ইনস্টিটিউশন, কাউন্সিল, একাডেমি, ট্রাস্ট, বোর্ড, ফাউন্ডেশন ইত্যাদি।

প্রত্যয় কর্মসূচিতে অংশগ্রহণের জন্য কর্মচারীদের মূল বেতনের ১০ শতাংশ বা সর্বোচ্চ ৫ হাজার টাকা—এই দুইয়ের মধ্যে যেটা কম, তা তাঁদের বেতন থেকে কাটা হবে এবং সমপরিমাণ অর্থ সংশ্লিষ্ট প্রতিষ্ঠান বা সংস্থা দেবে। এরপর উভয় অর্থ জমা হবে জাতীয় পেনশন কর্তৃপক্ষের কাছে। যাঁদের ন্যূনতম ১০ বছর চাকরি আছে, তাঁরা আগ্রহী হলে প্রত্যয় কর্মসূচির আওতায় আসতে পারবেন। আবার ১০ বছর চাকরি থাকা বিদ্যমান চাকরিজীবীরা বিদ্যমান ব্যবস্থায়ও থেকে যেতে পারবেন।

প্রত্যয় চালু হলেও বিদ্যমান কর্মকর্তা বা কর্মচারীদের স্বার্থ ক্ষুণ্ন হবে না। বিদ্যমান সিপিএফ ব্যবস্থায় কর্মচারী মূল বেতনের ১০ শতাংশ এবং প্রতিষ্ঠান মূল বেতনের ৮ দশমিক ৩৩ শতাংশ দেয়। প্রত্যয় কর্মসূচিতে প্রতিষ্ঠান দেবে মূল বেতনের সমান অর্থাৎ ১০ শতাংশ। যদি কোনো কর্মচারী ৩০ বছর চাঁদা দেন, তাহলে অবসরের পর অর্থাৎ ৬০ বছর বয়স থেকে ওই কর্মচারী মাসে ৬২ হাজার ৩৩০ টাকা করে পেনশন পাবেন।
