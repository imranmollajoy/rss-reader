আদালতে দাখিল করা নথি অনুযায়ী, অভিযোগপত্রে নিজের বা প্রেমিকের নাম-পরিচয় দেননি ওই নারী। তিনি অভিযোগ করেছেন, সেদিন সকাল ১০টা থেকে সোয়া ১০টার মধ্যে তাঁকে বিমানবন্দরে পৌঁছে দেওয়ার কথা ছিল তাঁর প্রেমিকের। এ জন্য তিনি বাসায় অপেক্ষা করছিলেন। কিন্ত শেষ পর্যন্ত প্রেমিককে না পেয়ে একা বিমাবন্দরের উদ্দেশে রওনা দেন। কিন্ত গিয়ে দেখেন, তাঁর ফ্লাইট ইতিমধ্যে ছেড়ে গেছে।

প্রেমিকের বিরুদ্ধে ওই প্রেমিকা অভিযোগটি করেছেন নিউজিল্যান্ডের ডিসপিউট ট্রাইব্যুনালে। দেশটির আইন অনুযায়ী, এই ট্রাইব্যুনালে সর্বোচ্চ ৩০ হাজার ডলারের মামলা পরিচালনার এখতিয়ার রয়েছে। প্রেমিকার অভিযোগ, ফ্লাইট ধরতে না পারায় তাঁকে বাড়তি অর্থ গুণতে হয়েছে। সেদিন আর তিনি যেতে পারেননি। ধরতে হয়েছে পরদিনের ফ্লাইট। এ জন্য তাঁর আরও বেশ কিছু অর্থ গচ্চা গেছে।
