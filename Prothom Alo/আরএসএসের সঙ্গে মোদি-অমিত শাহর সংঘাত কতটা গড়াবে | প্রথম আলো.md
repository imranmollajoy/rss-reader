আগামী আট মাসের মধ্যে চারটি রাজ্যে বিধানসভা নির্বাচন হবে। এসব রাজ্যে গত নির্বাচনে প্রায় ৮০টি লোকসভা আসন ছিল। হরিয়ানা, ঝাড়খন্ড, দিল্লির পাশাপাশি এ তালিকায় আছে মহারাষ্ট্রের মতো গুরুত্বপূর্ণ ‘যুদ্ধক্ষেত্র’ও।

এ চার রাজ্যের কোথাও কংগ্রেস, কোথাও বিজেপি ভালো করলেও সব মিলে আসনের হিসাবে উভয় পক্ষের প্রায় সমান আসন ছিল। বিধানসভা নির্বাচনে হবে প্রকৃত জয়-পরাজয়ের মীমাংসা।

যদিও রাজ্য নির্বাচনের ফল কেন্দ্রীয় সরকারের উত্থান-পতনে কোনো প্রভাব রাখে না, কিন্তু এবার খেলার আমেজ একদম ভিন্ন। কংগ্রেস এসব রাজ্যের নির্বাচনে এ রকম বার্তা দিতে মরিয়া যে মোদির জনপ্রিয়তা প্রকৃতই পড়ছে। বিজেপিও দেখাতে চায় তারা ফুরিয়ে যাচ্ছে না। দেখার বিষয় হলো, আরএসএস কী করে? তাদের কর্মীরা কি অমিত শাহ ও নাড্ডার মনোনীত প্রার্থীদের জন্য ভোট চেয়ে যথারীতি ঘরে ঘরে যাবেন? ভারতের তাবৎ রাজনৈতিক ভাষ্যকার এখন এ বিষয়ে নজর রাখছেন।

ইতিমধ্যে নরেন্দ্র মোদির তৃতীয় মন্ত্রিসভা আগের মতোই কাজকর্মে নেমে পড়েছে। কিন্তু দলের সর্বত্র একটা চাপা অস্বস্তি লুকানো যাচ্ছে না। হিন্দুত্ববাদী গণসংগঠনগুলোতেও নানা গুঞ্জন। গত এক দশকে এই প্রথম বিজেপি কর্মীদের অস্বস্তির কারণ কোনো বিরোধী দল নয়, খোদ তাদের প্রাণপ্রিয় আরএসএস।

জুন মাসের আগেও এ রকম একটা মুহূর্তের কথা ভাবা যেত না। কিন্তু এখন অবস্থা এমন, আরএসএস নির্বাহী পরিষদের সদস্য ইন্দ্রেশ কুমার প্রকাশ্যে এ–ও বলে ফেলেছেন, ‘যারা ভগবান রামের পূজা দেয়, কিন্তু অসহিষ্ণু হয়ে ওঠে, তারা ২৪১-এ এসে আর এগোতে পারে না।’

এ রকম বক্তব্যে যে তিরস্কার ঝরে পড়ছে, মোদি ও অমিত শাহ তাকে অগ্রাহ্য করবেন কীভাবে?
