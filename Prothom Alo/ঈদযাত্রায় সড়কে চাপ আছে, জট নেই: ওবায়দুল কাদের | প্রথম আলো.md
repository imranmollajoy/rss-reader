ওবায়দুল কাদের বলেন, মুদ্রাস্ফীতি নিয়ে একসময় ইউরোপেও উদ্বেগ ছিল। প্রায় ১০ শতাংশ ছিল মুদ্রাস্ফীতি। আর্জেন্টিনার মতো দেশে মুদ্রাস্ফীতি ৩০০ শতাংশ। বিশ্ব রাজনীতিতে প্রভাবশালী দেশ তুরস্কে ৭৩ শতাংশ মুদ্রাস্ফীতি। শ্রীলঙ্কা, পাকিস্তানসহ আশপাশের দেশেও মুদ্রাস্ফীতির অবস্থা ভালো নয়।

এ সময় বিএনপির দুর্নীতি প্রসঙ্গে আওয়ামী লীগের সাধারণ সম্পাদক বলেন, দুর্নীতিবাজরাই দুর্নীতির বিরুদ্ধে আজ কথা বলে। বিএনপির টপ টু বটম দুর্নীতিবাজ। দুর্নীতির বরপুত্র দলটির ভারপ্রাপ্ত চেয়ারম্যান তারেক রহমান। তাঁকে ভালো মানুষ সাজাতে বিএনপি মহাসচিব মির্জা ফখরুল ইসলাম একটা বিবৃতি দিয়েছেন। মির্জা ফখরুল তাঁর হুমকিতে অনেক কিছুই করেন। এখন বলছেন, তাঁকে সাজা দেওয়া যাবে না। ওবায়দুল কাদের বলেন, তারেক রহমানের শাস্তি তো হয়েছে। এখন তাঁকে দেশে ফিরিয়ে এনে শাস্তি ভোগ করাতে হবে, এটাই প্রধানমন্ত্রী বলেছেন। তারেক রহমান যত দিন বিএনপির নেতৃত্বে থাকবেন, তত দিন বিএনপি স্বাধীনতা নিয়ে রাজনৈতিকভাবে আত্মপ্রকাশ ঘটাবে, এটা সম্ভব নয়। বিএনপি নির্বাচনে এলে আগের মতো খারাপ হতো না উল্লেখ করে আওয়ামী লীগ সাধারণ সম্পাদক বলেন, সার্বিক পরিস্থিতিতে তাদের সেই সুযোগ ছিল। তারেক রহমানকে ভালো মানুষ সাজানোর চেষ্টা করার কোনো কারণ নেই। হঠাৎ করে বিএনপির গঠনতন্ত্রের সাত ধারা বাদ দিয়েছে কলমের এক খোঁচায়। বিএনপির সাত ধারা অনুযায়ী, দণ্ডিত ও দুর্নীতিবাজ কেউ দলটির নেতা হতে পারবেন না।
