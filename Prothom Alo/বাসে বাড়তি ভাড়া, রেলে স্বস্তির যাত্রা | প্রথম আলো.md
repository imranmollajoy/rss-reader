বাড়তি ভাড়ার বিষয়ে জানতে চাইলে কাউন্টারগুলো জানায়, ঈদের আগে কিছুটা বাড়ানো হয়েছে বাসের ভাড়া। তবে স্বাভাবিকের তুলনায় অতিরিক্ত বাড়ানোর বিষয়ে তাঁরা কিছু বলতে রাজি হননি। এদিকে গতকাল বৃহস্পতিবার সন্ধ্যায় নগরের একে খান ও অলংকার মোড়ে বিভিন্ন কাউন্টার ও বাসে অভিযান চালিয়েছে প্রশাসনের মনিটরিং টিম। এ সময় যাত্রীদের কাছ থেকে নেওয়া বাড়তি ভাড়া তাঁদের ফিরিয়ে দেওয়া হয়েছে।

বাসে বাড়তি ভাড়ার ভোগান্তি থাকলেও রেলে স্বস্তিতে যাত্রা করছেন বাড়ি ফেরা লোকজন। জানা গেছে, চট্টগ্রাম থেকে ঢাকা, কক্সবাজার, চাঁদপুরসহ বিভিন্ন জেলায় ১০টি আন্তনগর ট্রেন রয়েছে। এর বাইরে ঈদুল আজহা সামনে রেখে আরও ৮টি ঈদ স্পেশাল ট্রেন চালু করা হয়েছে। এর মধ্যে চট্টগ্রাম-চাঁদপুর রুটে চারটি, চট্টগ্রাম-ময়মনসিংহ রুটে দুটি ও চট্টগ্রাম-কক্সবাজার রুটে দুটি ট্রেন।
