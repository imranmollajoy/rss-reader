মার্শের যা বলার কথা, তা-ই বললেন। বাংলাদেশ ভালো দল, যাদের প্রতি তাঁর অনেক রেসপেক্ট আছে। এই দুই দলের সর্বশেষ ম্যাচে ১৭৭ রানের দারুণ এক ইনিংস খেলেছিলেন। অস্ট্রেলিয়ার এক সাংবাদিক তা মনে করিয়ে দেওয়ায় বললেন, ‘ওটা ভিন্ন ফরম্যাট, ভিন্ন উইকেট, ভিন্ন দেশ। তবে এটা তো আমার সুখস্মৃতিই।’

গত বছর ভারতে ওয়ানডে বিশ্বকাপে পুনেতে মার্শের ওই ১৭৭। যা নিয়ে তাঁর এমনই বলার কথা। কিন্তু চন্ডিকা হাথুরুসিংহের কথাবার্তা তো সব পূর্বানুমানকে তুড়ি মেরে উড়িয়ে দিল। কেন সুপার এইটে উঠেই তিনি ‘সব পেয়ে গেছি’ তৃপ্তির ঢেকুর তুলবেন?

ভেবে ভেবে একটাই কারণ খুঁজে পাওয়া যাচ্ছে। মনের মধ্যে অবশ্যই সেমিফাইনাল আছে। তবে সেমিফাইনাল-সেমিফাইনাল রব তুলে চাপটা বাড়িয়ে তুলতে চাইছেন না। ভেবেচিন্তেই হয়তো ঠিক করেছেন, একটু অন্যভাবে ‘খেললে’ কেমন হয়! সুপার এইটে ওঠার আনন্দ নিয়ে ক্রিকেটাররা মাঠে নামুক। খেলুক মনের আনন্দে, উপভোগ করুক খেলাটা। আর কে না জানে, চাওয়া-পাওয়া নিয়ে বেশি না ভাবলেই বরং কখনো কখনো বেশি পাওয়া যায়।

এখানেই মিলে যাচ্ছেন ডেভ হোয়াটমোর ও চন্ডিকা হাথুরুসিংহে। ১৭ বছর আগে এই ওয়েস্ট ইন্ডিজেই আরেকটি বিশ্বকাপের সুপার এইটে ওঠার পর বাংলাদেশের কোচ তো এমনই বলেছিলেন, সুপার এইটে উঠেছ, মাঠে যাও, প্রাণভরে উপভোগ করো।

তার মানে এই নয় যে, এই ম্যাচের আগে অস্ট্রেলিয়া দলের শক্তি-দুর্বলতা নিয়ে চুলচেরা বিশ্লেষণ হয়নি। ঠিক করা হয়নি রণকৌশল। এই কাজটা হাথুরুসিংহের জন্য খুব একটা কঠিন হয়নি। নিউ সাউথ ওয়েলসের সহকারী কোচ হিসেবে কাজ করার সময় এই অস্ট্রেলিয়া দলের অনেককেই পেয়েছেন। তাঁদের নাড়িনক্ষত্রও তাঁর জানা। তাতে বিরাট কিছু হয়ে যাবে, এটা অবশ্য তিনি নিজেও ভাবছেন না, ‘ওরা সবাই দারুণ ক্রিকেটার। যাঁর যাঁর খেলা নিয়ে খুব আত্মবিশ্বাসীও।’
