‘“বাবা, চলো আমরা চোখ কিনা নিয়া আসি। আমারে চোখ কিনা দাও।” ও (ছেলে) এই রকম কথা মাঝেমধ্যেই বলে। মনে খুবই কষ্ট হয়। কাউকে বোঝাতে পারি না।’ কথাগুলো টাঙ্গাইলের মির্জাপুর উপজেলার ছিটমামুদপুর গ্রামের আমিনুল হোসেনের। গত বছর পাখির ঠোকরে বাঁ চোখে মারাত্মক আঘাত পায় তাঁর শিশুসন্তান তানজিদ মোহাম্মাদ আলিফ। চিকিৎসার পরও চোখটি আর সেরে ওঠেনি।

তিন বছরের সন্তানের চোখ ভালো হওয়ার আশায় আছেন মা দোলন আক্তারও। গতকাল শনিবার সন্ধ্যায় মির্জাপুর প্রেসক্লাবে তাঁদের সঙ্গে কথা হয়। ছেলের চিকিৎসার জন্য প্রধানমন্ত্রীর ত্রাণ তহবিল থেকে দেওয়া অনুদানের চেক নিতে সেখানে আসেন তাঁরা।
