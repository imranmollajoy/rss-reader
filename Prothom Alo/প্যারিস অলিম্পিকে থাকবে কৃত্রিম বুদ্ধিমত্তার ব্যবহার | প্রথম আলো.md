কৃত্রিম বুদ্ধিমত্তা বা এআইসহ নানা প্রযুক্তি খেলার দুনিয়ায় হরহামেশাই ব্যবহৃত হচ্ছে। আগামী ২৬ জুলাই ফ্রান্সের রাজধানী প্যারিসে শুরু হবে বিশ্বের অন্যতম বৃহৎ ক্রীড়ার আসর গ্রীষ্মকালীন অলিম্পিক। রাশিয়া-ইউক্রেন ও হামাস-ইসরায়েল উত্তেজনার মধ্যে প্যারিস অলিম্পিকে অনলাইন অপব্যবহার মোকাবিলায় আন্তর্জাতিক অলিম্পিক কমিটি কৃত্রিম বুদ্ধিমত্তা প্রযুক্তি ব্যবহার করার পরিকল্পনা করেছে।

এবারের অলিম্পিকে ৩২টি খেলায় সাড়ে ১০ হাজারের বেশি ক্রীড়াবিদ অংশগ্রহণ করবেন। ২০২৪ সালের অলিম্পিকে কার্যকরভাবে এআই ব্যবহারের জন্য ১৮ পৃষ্ঠার ‘অলিম্পিক এআই এজেন্ডা’ প্রকাশ করেছে আন্তর্জাতিক অলিম্পিক কমিটি। প্রধানত পাঁচটি বিষয়ে এআই ব্যবহার করবে অলিম্পিক কমিটি। এজেন্ডা তৈরিতে ডেলয়েট, ম্যাসাচুসেটস ইনস্টিটিউট অব টেকনোলজি, পার্ডু বিশ্ববিদ্যালয়, অক্সফোর্ড বিশ্ববিদ্যালয়ের গবেষকসহ ইন্টেল ও আলিবাবা ক্লাউডের প্রযুক্তিবিদেরা কাজ করেছেন।
