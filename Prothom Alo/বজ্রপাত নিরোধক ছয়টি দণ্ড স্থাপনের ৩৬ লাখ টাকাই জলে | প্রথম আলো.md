রাজশাহী মেডিকেল কলেজ হাসপাতালে প্রায় ৩৬ লাখ টাকা ব্যয়ে ছয়টি বজ্রপাত নিরোধক দণ্ড স্থাপন করা হয়েছিল। এসব দণ্ড স্থাপনের পর অনেক যন্ত্রাংশ চুরি ও খোয়া গেছে। এর ফলে এসব স্থাপনে সরকারের অর্থই শুধু খরচ হয়েছে, বাস্তবে কোনো কাজে আসেনি বলে জানিয়েছেন সংশ্লিষ্ট ব্যক্তিরা।

রাজশাহীর গণপূর্ত বিভাগ সূত্রে জানা যায়, রাজশাহী মেডিকেল কলেজ হাসপাতালের ছয়টি ভবনের ছাদে ছয়টি বজ্রপাত নিরোধক দণ্ড স্থাপনের জন্য ২০২২ সালের ১৭ মে কার্যাদেশ দেওয়া হয়। কাজটি পায় ঢাকার ঠিকাদারি প্রতিষ্ঠান বাবর অ্যাসোসিয়েটস। কাজের চুক্তি মূল্য ছিল ৩৫ লাখ ৮০ হাজার ৮৬৪ টাকা, মেয়াদ ছিল ২১ দিন। চুক্তি অনুযায়ী, হাসপাতালের প্রধান ভান্ডার (স্টোর) ভবন, হাসপাতালের ২৫, ৯ ও ১০ নম্বর ওয়ার্ড ভবনের ছাদে একটি করে এবং প্রশাসনিক ভবনের ছাদে দুটি বজ্রপাত নিরোধক দণ্ড স্থাপন করা হয়। এসব দণ্ডের সঙ্গে মূল্যবান তার ও প্রয়োজনীয় যন্ত্রাংশ সংযুক্তও করা হয়েছিল। একই বছরের জুন মাসে আনুষ্ঠানিকভাবে কাজ শেষে ঠিকাদার প্রতিষ্ঠান হাসপাতাল কর্তৃপক্ষকে কাজ বুঝিয়ে দেয়। এরপর কত দিন এসব দণ্ড কার্যকর ছিল, তা নিশ্চিত হওয়া যায়নি।
