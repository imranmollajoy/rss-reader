ডলার–সংকটের এ সময়ে বিশ্বব্যাংকের সহযোগী সংস্থা ইন্টারন্যাশনাল ফাইন্যান্স করপোরেশন (আইএফসি) থেকে ছয় কোটি ডলার ঋণ নিচ্ছে শেয়ারবাজারে তালিকাভুক্ত এ দেশি ওষুধ কোম্পানি রেনাটা। বর্তমানে বাংলাদেশ ব্যাংক নির্ধারিত ডলারের বিনিময় মূল্য ১১৭ টাকা হিসাবে দেশি মুদ্রায় এ ঋণের পরিমাণ প্রায় ৭০২ কোটি টাকা। আইএফসির কাছ থেকে ছয় বছরের জন্য এ ঋণ নিচ্ছে কোম্পানিটি।

রেনাটার পরিচালনা পর্ষদের গত বুধবারের সভায় এ ঋণ অনুমোদন করা হয়। আর গতকাল বৃহস্পতিবার তা দেশের প্রধান শেয়ারবাজার ঢাকা স্টক এক্সচেঞ্জের (ডিএসই) মাধ্যমে শেয়ারধারীদের জানিয়েছে কোম্পানিটি। কোম্পানি সূত্রে জানা যায়, ডলার–সংকটের এ সময়ে যাতে ওষুধের কাঁচামাল আমদানি কোনোভাবে ব্যাহত না হয়, সে জন্য বিদেশি সংস্থার কাছ থেকে ডলারের এ ঋণ নেওয়ার সিদ্ধান্ত নিয়েছে ওষুধ খাতের দেশি এ কোম্পানি।
