বাংলাদেশের অভ্যন্তরে তিস্তার পানিপ্রবাহ বাড়ানো, নদীটির সংরক্ষণ ও ব্যবস্থাপনায় ভারত সাহায্যের হাত বাড়াতে চায়। গতকাল শনিবার বাংলাদেশের প্রধানমন্ত্রী শেখ হাসিনার সঙ্গে ভারতের প্রধানমন্ত্রী নরেন্দ্র মোদির দ্বিপক্ষীয় বৈঠকে এ বিষয়ে এই প্রথম আনুষ্ঠানিক আলোচনা হয়। ভারত এ ক্ষেত্রে যথাযথ সহযোগিতা দিতে আগ্রহী। বাংলাদেশ স্বাগত জানিয়েছে। দ্বিপক্ষীয় বৈঠকের পর প্রধানমন্ত্রী মোদি নিজেই তাঁর ভাষণে এ প্রসঙ্গে বলেন, এ নিয়ে আলোচনার জন্য শিগগিরই প্রযুক্তিবিদদের একটি দল বাংলাদেশে যাবে।

দুই দেশের শীর্ষস্থানীয় নেতাদের দ্বিপক্ষীয় বৈঠকের পর ভারতের পররাষ্ট্রসচিব বিনয় কোয়াত্রা সংবাদ সম্মেলনে জানান, ইতিমধ্যে ওই বিশেষজ্ঞ দল গঠিত হয়েছে। তিনি বলেন, তিস্তা নিয়ে এ উদ্যোগ দুই দেশের মধ্যে প্রবাহিত অভিন্ন নদীগুলোর পানিবণ্টন ও ব্যবস্থাপনারই অংশ।

বাংলাদেশের পররাষ্ট্রমন্ত্রী হাছান মাহমুদ বৈঠকের পর সংবাদ সম্মেলনে এ প্রসঙ্গে প্রশ্নের উত্তরে বলেন, ‘তিস্তা নিয়ে অন্যান্য দেশের মতো ভারতও আগ্রহ দেখিয়েছে। তারা প্রস্তাব দিয়েছে। টেকনিক্যাল (কারিগরি) দল পাঠানোর কথা বলেছে। এটা খুবই ইতিবাচক। দুই দেশের টেকনিক্যাল কমিটি বসে এ বিষয়কে আরও এগিয়ে নিয়ে যাবে।’

বাংলাদেশের অভ্যন্তরে তিস্তাজনিত সমস্যার সমাধান নিয়ে চীন আগেই আগ্রহ জানিয়েছিল। ২০২০ সালে তারা ১০০ কোটি ডলারের এক প্রকল্প বাংলাদেশ সরকারকে দেয়। বাংলাদেশে নিযুক্ত চীনের রাষ্ট্রদূত তিস্তা অববাহিকা পরিদর্শনও করেছিলেন। তবে ভারতের আপত্তির কথা বিবেচনায় বাংলাদেশ এখন পর্যন্ত সেই প্রস্তাব গ্রহণ বা বর্জন কোনোটাই করেনি। ধীরে চলো নীতি নিয়েছে। এ পরিস্থিতিতে ভারতের নতুন প্রস্তাব গুরুত্বপূর্ণ। আরও লক্ষণীয়, আনুষ্ঠানিকভাবে তা নিয়ে দুই দেশের মধ্যে কথাবার্তা হলো শেখ হাসিনার প্রস্তাবিত চীন সফরের ঠিক আগে। আগামী মাসে শেখ হাসিনার চীন সফরে যাওয়ার কথা।  
