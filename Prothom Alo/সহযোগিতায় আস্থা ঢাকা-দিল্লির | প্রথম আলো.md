দ্বিপক্ষীয় বৈঠকের পর প্রধানমন্ত্রী শেখ হাসিনা ও প্রধানমন্ত্রী নরেন্দ্র মোদি দুজনেই তাঁদের ভাষণে দুই দেশই সম্পর্ককে ভবিষ্যতের দিকে তাকিয়ে আরও দৃঢ় করে তুলতে আগ্রহী। ‘শান্তিপূর্ণ ও সমৃদ্ধ ভবিষ্যতের’ লক্ষ্যেই দুই দেশ ‘ভিশন স্টেটমেন্ট’ বা রূপকল্প ঘোষণা গ্রহণ করেছে। এ ঘোষণা দুই দেশের বহুমুখী সহযোগিতার ধারাবাহিকতা অক্ষুণ্ন রাখবে, যা ২০৪৭ সালের মধ্যে বিকশিত ভারত গড়ে তুলতে সাহায্য করবে এবং ২০৪১ সালের মধ্যে ‘স্মার্ট বাংলাদেশ’ গড়ে তুলবে। ভবিষ্যৎ কর্মপন্থা নির্ধারণের লক্ষ্যেই গড়ে তোলা হয়েছে বাংলাদেশের ‘ভিশন ২০৪১’ ও ভারতের ‘বিকশিত ভারত ২০৪৭’ ডকুমেন্ট।

প্রধানমন্ত্রী মোদি তাঁর ভাষণে জানান, প্রতিরক্ষা সহযোগিতা আরও বাড়ানোর লক্ষ্যেও তাঁরা আলোচনা করেছেন। সেই আলোচনায় প্রতিরক্ষা সরঞ্জাম উৎপাদনের বিষয় যেমন ছিল, তেমনই ছিল সেনাবাহিনীর আধুনিকীকরণ। বৈঠকে দৃঢ়ভাবে সন্ত্রাসবাদ ও জঙ্গিবাদ রুখতে যেমন আলোচনা হয়েছে, তেমনই ঠিক হয়েছে দুই দেশের সীমান্ত যথাসম্ভব শান্ত রাখা।

সীমান্ত হত্যা বাংলাদেশের কাছে সব সময় খুব স্পর্শকাতর এক বিষয়। বাংলাদেশের পররাষ্ট্রমন্ত্রী হাছান মাহমুদ বৈঠক শেষে সংবাদমাধ্যমকে বলেন, এ বিষয়ে দুই দেশই যথাসম্ভব সংযত থাকার ওপর জোর দিয়েছে। তিনি জানান, বাংলাদেশ বিকাশমান অর্থনীতির দেশগুলোর জোট ব্রিকসের সদস্য হওয়ার জন্য ভারতের কাছে সমর্থন চেয়েছে। হাছান মাহমুদ বলেন, ভারত পেঁয়াজ, তেল, গম ও চিনির মতো প্রয়োজনীয় পণ্য আমদানিতে বাংলাদেশের জন্য কোটা চালু করার উদ্যোগ নিয়েছে। তিনি বলেন, বাংলাদেশ একটি নির্দিষ্ট কোটা চেয়েছে; যাতে ভারত বাংলাদেশে প্রয়োজনীয় জিনিস রপ্তানি বন্ধ না করে।
