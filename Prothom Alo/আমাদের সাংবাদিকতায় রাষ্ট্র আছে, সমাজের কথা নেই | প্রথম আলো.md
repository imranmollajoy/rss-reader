<span class="inline"></span>

**আফসান চৌধুরী:** বাংলাদেশের সাংবাদিকতা পুরস্কৃত হওয়ার অবস্থায় আছে কি নেই, সেটা নির্ভর করছে বাংলাদেশের সাংবাদিকতা কী করছে। আমাদের সাংবাদিকতা রাষ্ট্রপন্থী, সকল চিন্তা রাষ্ট্র ও তার প্রতিনিধি সরকার নিয়ে। ১৯৭১ সালের আগে প্রধান ভাবনা ছিল রাষ্ট্র গঠন, এখন রাষ্ট্র সংরক্ষণ। মূলত আশির দশক থেকেই নয়া বড়লোকদের মিডিয়াতে আসা শুরু হয়। তাঁরা অর্থনৈতিক পুঁজি রক্ষা করার জন্য বা সেটা বাড়ানোর জন্য সামাজিক পুঁজি কিনতে শুরু করলেন।

নব্বইয়ের পর সেটা অনেকটা পূর্ণতা পেল। এরা রাষ্ট্রপন্থী আর মিডিয়া কর্মীরাও তাই। তাঁদের ভাবনা সমাজ নয়, রাষ্ট্র কী করল। আর অনেকেরই ব্যবসা হয় রাষ্ট্রীয় কাঠামোর সঙ্গে সম্পর্কের মাধ্যমে। ২০০৫ সালে প্রথম আলো সম্পর্কে লিখেছিলাম, প্রথম আলোর সুবিধাটা হচ্ছে, প্রথম আলোর মালিকপক্ষ বড়লোক হয়েছে বাজার থেকে ব্যবসার মাধ্যমে। সে কারণে পত্রিকাটি তুলনামূলক মুক্ত। বেশির ভাগ সংবাদমাধ্যম এসেছে লাইনবাজির অর্থনীতি বা কানেকশন ক্যাপিটালিজমের হাত ধরে। কানেকশন ক্যাপিটালিজম বোঝা ছাড়া বাংলাদেশের সংবাদমাধ্যমকে বোঝা সম্ভব নয়।

কিন্তু ২০২৪ সালে এসে আমাদের গ্রামের মানুষের চেষ্টায়, তাদের অর্থে আমাদের সমাজটা পাল্টে যাচ্ছে, যার মধ্যে আন্তর্জাতিক ও অভ্যন্তরীণ অভিবাসন এবং বাণিজ্যিক কৃষি বড় ভূমিকা পালন করছে। এ ক্ষেত্রে সরকারের অবদান সামান্য। কিন্তু সংবাদমাধ্যম সেই পরিবর্তন তেমন ধরতে পারেনি। আমাদের মিডিয়া এখনো রাষ্ট্রের বিষয়ে রিপোর্ট করে, সমাজকে গুরুত্ব দেয় না।  কিন্তু আমি মনে করি রাষ্ট্রের চেয়ে সমাজ এখনো অনেক বেশি সবল। রাষ্ট্রিক কোন প্রতিষ্ঠান সবল? দুজনে মিলে কাজ করলে ভালো। কিন্তু আমরা সরকার নিয়েই ভাবি, সমাজ নিয়ে নয়।
