সরকারি কর্মকর্তা-কর্মচারীদের ৯০ শতাংশ দুর্নীতির দিকে, এমনটাই দাবি করেছেন বিরোধী দল জাতীয় পার্টির সংসদ সদস্য (ঠাকুরগাঁও-৩) হাফিজ উদ্দিন আহম্মেদ। তিনি বলেন, ‘কাস্টমসে (শুল্ক বিভাগ) যাঁরা চাকরি করেন, তাঁদের প্রত্যেকের ঢাকা শহরে দুই–তিনটা করে বাড়ি। বন বিভাগের যাঁরা চাকরি করেন, তাঁদের দু–তিনটা করে সোনার দোকান। প্রধানমন্ত্রী যদি পদক্ষেপ নেন, তাহলেই দুর্নীতি রোধ করতে পারব।’

আজ শনিবার জাতীয় সংসদে অর্থ বিল ২০২৪–এর ওপর সংশোধনীর আলোচনায় অংশ নিয়ে এ কথাগুলো বলেন হাফিজ উদ্দিন আহম্মেদ। জাতীয় পার্টির এই সংসদ সদস্য বলেন, ‘যে হারে লাগামহীনভাবে বড় বড় কর্মকর্তা-কর্মচারীরা দুর্নীতি করছেন, আমরা কী করব? আমরা অসহায়। অনেক সরকারি কর্মকর্তা আছেন, তাঁরা অসহায়। কারণ, এখানে ৯০ শতাংশ লোকই ওই দিকে (দুর্নীতি)। ১০ থেকে ১৫ শতাংশ লোক ভালো থেকে কী করবেন?’
