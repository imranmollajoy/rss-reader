বিষয়টি নতুন করে সামনে আসে ব্র্যাক বিশ্ববিদ্যালয়ের খণ্ডকালীন এক শিক্ষক এক অনুষ্ঠানে ওই বইয়ের পাতা ছিঁড়ে ফেলার পর। ওই ঘটনার ভিডিও সামাজিক যোগাযোগমাধ্যমে ছড়িয়ে পড়ে। পরে গল্পটি পর্যালোচনা করার জন্য উচ্চপর্যায়ের বিশেষজ্ঞ কমিটি গঠন করে শিক্ষা মন্ত্রণালয়। পাঁচ সদস্যের ওই কমিটির আহ্বায়ক ছিলেন ইসলামি আরবি বিশ্ববিদ্যালয়ের উপাচার্য আবদুর রশীদ।

ওই কমিটি মে মাসে শিক্ষা মন্ত্রণালয়ে প্রতিবেদন জমা দেয়। বিভিন্ন ভুল উল্লেখ করে কমিটির পক্ষ থেকে গল্পটি বাদ দেওয়ার সুপারিশ করা হয়।

জানা গেছে, ৪ জুন শিক্ষা মন্ত্রণালয় এনসিটিবির কাছে এ বিষয়ে একটি চিঠি দিয়েছে। চিঠিতে আলোচিত গল্পটি বাদ দিয়ে সংশোধিত গল্প সংযোজন করার ব্যবস্থা নিতে বলা হয়। এই গল্পের পরিবর্তে অন্য গল্প সংযোজন করার জন্য জেন্ডার–বিশেষজ্ঞদের কাছ থেকে মতামত নেওয়ারও পরামর্শ দেয় শিক্ষা মন্ত্রণালয়।

জানতে চাইলে এনসিটিবির চেয়ারম্যান (রুটিন দায়িত্ব) অধ্যাপক মো. মশিউজ্জামান *প্রথম আলো*কে বলেন, আগামী বছরের পাঠ্যবইয়ে নতুন গল্প যুক্ত করা হবে। তবে গল্পটি পরিবর্তন করলেও ক্ষতি হবে না। শিখনফল অর্জনের বিষয় অক্ষুণ্ন থাকবে।
