আজ বুধবার সকালে মেঘনা-ধনাগোদা সেচ প্রকল্পের বেড়িবাঁধ এলাকায় দেখা যায়, উপজেলার ফতেপুর, ঠেটালিয়া, সিপাইকান্দি, চরহরিঘোষ, সুজাতপুর, এনায়েতনগর, সানাতেরকান্দি, গজরা, আমুয়াকান্দা, গাজীপুর, ফরাজীকান্দি, এখলাশপুর, মোহনপুর, ছেংগারচর, দুর্গাপুর, কালিপুরসহ আরও কয়েকটি এলাকায় ওই বাঁধের দুই পাশে এবং বাঁধের ভেতরে সেচখালের দুই পাশে সারি সারি কাঁঠালগাছ। পাকা কাঁঠালের ম-ম ঘ্রাণে ছেয়ে আছে গোটা এলাকা। স্থানীয় লোকজন গাছ থেকে পাকা ও আধা পাকা কাঁঠাল সংগ্রহ করে বাড়ি নিয়ে যাচ্ছেন। কেউ কেউ গাছ থেকে কাঁঠাল সংগ্রহ করে বিক্রির জন্য হাটবাজারে নিচ্ছেন। বেড়িবাঁধটির গোটা ৬০ কিলোমিটার এলাকাই এখন কাঁঠালময়।
