ঈদের ছুটির আগে সর্বশেষ কার্যদিবসে গত বৃহস্পতিবার ঢাকার বাজারে প্রায় ১০ কোটি শেয়ার ও ইউনিটের হাতবদল হয়েছিল। গতকাল হাতবদল হওয়া শেয়ার ও ইউনিটের পরিমাণ কমে দাঁড়িয়েছে ৭ কোটি ৩৮ লাখে। সেই হিসাবে ঈদের ছুটির আগে ও পরের কার্যদিবসের মধ্যে হাতবদল হওয়া শেয়ার ও ইউনিটের পরিমাণ কমেছে আড়াই কোটির বেশি। সেই সঙ্গে বিনিয়োগকারীদের শেয়ার কেনাবেচার আদেশ কমেছে প্রায় ১৮ হাজার বা ১৮ শতাংশ। গত বৃহস্পতিবার বিনিয়োগকারীদের শেয়ার কেনাবেচার আদেশ ছিল ৯৯ হাজার ৪৭৯টি। গতকাল তা কমে দাঁড়িয়েছে প্রায় ৮২ হাজারে।

নিয়ম অনুযায়ী, একজন বিনিয়োগকারী যখন শেয়ার কেনেন বা বিক্রি করেন, তার বিপরীতে তাঁকে ক্রয় বা বিক্রয়াদেশ জমা দিতে হয়। যখন এই ক্রয় বা বিক্রয়াদেশ নিষ্পন্ন হয়, তখন সেটি সফল আদেশ হিসেবে নথিভুক্ত হয়। যেসব ক্রয় বা বিক্রয়াদেশ নিষ্পন্ন হয় না, সেগুলোকে নথিভুক্ত করা হয় না। একটি বিক্রয়াদেশ যখন সফল হয়, যখন সমপরিমাণ শেয়ারের ক্রয়াদেশ মিলে যায়। তাই ডিএসই কর্তৃপক্ষ ক্রয় বা বিক্রয়াদেশের যেকোনো একটিকে সফল আদেশ হিসেবে বিবেচনায় নেয়।
