আজ বৃহস্পতিবার বিকেল সাড়ে পাঁচটার দিকে নান্দাইল উপজেলার সদর ইউনিয়নের রসুলপুর বাণিজ্য বাজারে এ হামলার ঘটনা ঘটে। জানা যায়, ওই সাংবাদিক কোরবানির গরু কেনার জন্য বাড়ি থেকে প্রায় দেড় কিলোমিটার দূরে অবস্থিত ওই বাজারে গিয়েছিলেন।

হাসপাতালে চিকিৎসাধীন সাংবাদিক বলেন, তিনি বিকেলের দিকে কোরবানির গরু কেনার জন্য রসুলপুর বাণিজ্য বাজারে গিয়েছিলেন। এ সময় পেছন থেকে এক তরুণ ‘তুই নাকি সাংবাদিক (সাংবাদিকতা) করস’ বলে মোটা একটি লাঠি দিয়ে তাঁর মাথায় সজোরে আঘাত করে। কিন্তু তিনি দ্রুত মাথা সামান্য কাত করলে লাঠির আঘাত তাঁর মাথার বাঁ পাশে গিয়ে লাগে। এতে তাঁর মাথা ফেটে যায়।

স্থানীয় লোকজন জানান, হামলার পর হামলাকারীকে জনতা আটক করে রাখেন। পরে খবর পেয়ে নান্দাইল মডেল থানা থেকে পুলিশ ঘটনাস্থলে গিয়ে হামলাকারীকে আটক করে থানায় নিয়ে আসে।
