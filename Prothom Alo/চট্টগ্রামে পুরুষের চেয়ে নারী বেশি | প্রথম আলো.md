জনশুমারি ও গৃহগণনা অনুযায়ী, চট্টগ্রামে অবিবাহিত পুরুষের সংখ্যা নারীদের তুলনায় বেশি। দেশে বর্তমানে অবিবাহিত পুরুষের সংখ্যা মোট জনসংখ্যার ৪২ দশমিক ৪৩ শতাংশ। অন্যদিকে অবিবাহিত নারী ২৬ দশমিক ৫২ শতাংশ। বিবাহিত নারী ৬৩ দশমিক ৫৪ শতাংশ ও বিবাহিত পুরুষ ৫৬ দশমিক ৫৭ শতাংশ।  
জেলায় ১০ বছরের সাক্ষরতার হার বেড়েছে ২২ দশমিক ১৫। প্রতিবেদন অনুযায়ী, চট্টগ্রামে সাক্ষরতার হার ৮১ দশমিক শূন্য ৬। এর মধ্যে নারী ৭৯ দশমিক ২৬ শতাংশ এবং পুরুষ ৮২ দশমিক ৮৮ শতাংশ।

জেলায় ১৫ থেকে ২৪ বছর বয়সী জনসংখ্যার প্রায় ৩০ দশমিক ৩৮ শতাংশ তরুণ-তরুণী পড়ালেখা, কাজ বা কোনো প্রশিক্ষণ কার্যক্রমে যুক্ত নেই। কৃষিক্ষেত্রে কাজ করেন ১৭ দশমিক ৪৬ শতাংশ মানুষ। অন্যদিকে সেবা খাতে ৫৩ দশমিক ৮০ শতাংশ ও শিল্প খাতে ২৮ দশমিক ৭৪ শতাংশ মানুষ জড়িত। ১৫ বছরের ঊর্ধ্বে মুঠোফোন ব্যবহারকারীর সংখ্যা ৭৭ দশমিক শূন্য ৭ শতাংশ। ইন্টারনেট ব্যবহার করেন ৫০ দশমিক ৮২ শতাংশ মানুষ।

চট্টগ্রাম জেলা পরিসংখ্যান ব্যুরোর উপপরিচালক মো. ওয়াহিদুর রহমান প্রথম আলোকে বলেন, জেলা পর্যায়ে প্রতিবেদনটি বিভিন্ন সংস্থার গবেষণার কাজে সহায়তা করবে। চট্টগ্রামে বিভিন্ন খাতে নতুন প্রকল্প ও উদ্যোগ নিতেও সহায়তা করবে বলে আশা করেন তিনি।
