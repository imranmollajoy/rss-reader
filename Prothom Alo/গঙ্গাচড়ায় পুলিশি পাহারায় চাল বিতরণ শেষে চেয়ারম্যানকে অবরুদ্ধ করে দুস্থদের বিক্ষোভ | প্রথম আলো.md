তদন্ত কমিটির আহ্বায়ক করা হয়েছে উপজেলা সমবায় কর্মকর্তা আফতাবুজ্জামানকে। সদস্য হিসেবে রয়েছেন উপজেলা প্রকল্প বাস্তবায়ন কর্মকর্তা (পিআইও) সজীবুল করিম, উপজেলা পল্লী উন্নয়ন কর্মকর্তা আবদুল মান্নান ও উপজেলা যুব উন্নয়ন কর্মকর্তা মাহমুদুল ইসলাম। এ কমিটিকে ১০ কার্যদিবসের মধ্যে ওই প্রতিবেদন দাখিল করার নির্দেশনা দেওয়া হয়েছে।

অভিযোগ প্রসঙ্গে ওই ইউনিয়ন পরিষদের চেয়ারম্যান শহীদ চৌধুরী বলেন, কিছু ভিজিএফ কার্ড ‘ডুপ্লিকেট করে’ ইউপি সদস্যরা বিতরণ করেছেন। এ কারণে বরাদ্দ পাওয়া সব কার্ডের চাল বিতরণ করার পরও হাজার দু-এক মানুষের হাতে কার্ড রয়ে গেছে। কার্ড কিংবা চাল বিতরণে তিনি কোনো অনিয়ম-দুর্নীতি করেননি। কমিটি তদন্ত করলেই বিষয়টি পরিষ্কার হয়ে যাবে।

থানা-পুলিশ জানায়, গত বুধবার ভিজিএফের ওই চাল বিতরণে অনিয়ম-দুর্নীতির প্রতিবাদ করায় দুই কার্ডধারী মিলন চন্দ্র রায় ও যামিনী রায় মারধরের শিকার হন। এ ঘটনায় পরদিন বৃহস্পতিবার প্রথম আলোর অনলাইনে ‘গঙ্গাচড়ায় ভিজিএফের চাল বিতরণে অনিয়ম, প্রতিবাদ করায় দুজনকে মারধর’ শিরোনামে সচিত্র প্রতিবেদন এবং পরদিন ‘গঙ্গাচড়ায় চাল বিতরণ, অনিয়মকারীদের বিরুদ্ধে ব্যবস্থা নিন’ শিরোনামে সম্পাদকীয় প্রকাশিত হয়।
