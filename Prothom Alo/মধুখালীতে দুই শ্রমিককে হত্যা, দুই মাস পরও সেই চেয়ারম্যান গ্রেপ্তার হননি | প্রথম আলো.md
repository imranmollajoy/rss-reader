কৃষ্ণনগর গ্রামের জনেক মণ্ডলের স্ত্রী সুমিত্রা মণ্ডল (৩৫) বলেন, ওই ঘটনার আগে জমিতে পাট রোপণ করা হয়েছিল। গ্রামের সব জমি পড়ে আছে। গ্রেপ্তার আতঙ্কে বাড়িতে পুরুষেরা নেই। তাই পাটখেতে নিড়ানি দেওয়া কিংবা সেচ দেওয়া হয়নি। যাঁর ঘরে পেঁয়াজ আছে, তিনি হাটে পেঁয়াজ বিক্রি করে বেঁচে আছেন। কাউকে কাউকে বাবার বাড়ি থেকে খাবার সরবরাহ করা হচ্ছে।

কৃষ্ণনগর গ্রামের কয়েকজন গৃহবধূ বলেন, ‘পুলিশ বলেছে দোষীদের ধরবে, যার দোষ নেই, তাদের ধরবে না। কিন্তু কে দোষী আর কে দোষী নয়, তা জানতে না পারায় পুরুষ মানুষ এলাকায় আসছে না। কারা আসামি আর কারা আসামি নয়, এ নামগুলো যদি জানিয়ে দিত, তাহলে আমাদের বাড়ির পুরুষ মানুষদের ফিরতে সুবিধা হতো।’

মধুখালী থানার ভারপ্রাপ্ত কর্মকর্তা (ওসি) মিরাজ হোসেন বলেন, ১৮ এপ্রিল রাতে পঞ্চপল্লিতে দুই নির্মাণশ্রমিককে হত্যা, পুলিশের ওপর হামলা ও মন্দিরের প্রতিমায় আগুন দেওয়ার ঘটনায় তিনটি মামলা হয়েছে। এর মধ্যে পুলিশের ওপর হামলার মামলায় ৩২ জনকে গ্রেপ্তার করা হয়েছে। এ ছাড়া ৮ জনকে হত্যা মামলাও গ্রেপ্তার দেখানো হয়েছে। ইতিমধ্যে পুলিশের ওপর হামলার মামলায় ৪ জন এবং হত্যা মামলায় ৭ জন আদালতে জবানবন্দি দিয়েছেন।
