তিন বছর আগে ২০২১ সালে ওয়েম্বলি স্টেডিয়ামে ইংল্যান্ডের স্বপ্নকে চূর্ণ করে যে লিওনার্দো বোনুচ্চি, জর্জ কিয়েলিনি, চিরো ইম্মোবিলেদের যে দলটি ইউরো জিতেছিল, তার সঙ্গে এবারের দলটির আকাশ–পাতাল তফাত। গ্রুপ পর্বেই ব্যাপারটা বোঝা গিয়েছিল, কাল শেষ ষোলোর ম্যাচে সুইজারল্যান্ডের বিপক্ষে সেটি আরও স্পষ্টভাবে বোঝা গেছে।

ইংল্যান্ডের সাবেক তারকা গ্যারি লিনেকার তো সরাসরিই বিবিসি লাইভে বলেছেন, ‘আমার মনে হয় না, এ জীবনে আমি ইতালির এত বাজে দল কখনো দেখেছি।’

সুইজারল্যান্ডের বিপক্ষে কাল ইতালি সামান্য লড়াইটুকুও করতে পারেনি। গ্রুপপর্বে ক্রোয়েশিয়ার বিপক্ষে তা–ও যা একটু লড়াই করেছিল লুসিয়ানো স্পালেত্তির দল। কিন্তু শেষ ষোলোয় সেটি ছিল সম্পূর্ণ অনুপস্থিত। দলটিতে যে প্রতিভাবান খেলোয়াড় নেই, সেটি বলা যাবে না।
