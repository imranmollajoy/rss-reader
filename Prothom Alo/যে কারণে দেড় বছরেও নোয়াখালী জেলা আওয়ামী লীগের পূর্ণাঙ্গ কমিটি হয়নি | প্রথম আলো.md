জেলা আওয়ামী লীগের আগের বিভিন্ন কমিটিতে দায়িত্ব পালন করা অন্তত আটজনের সঙ্গে কথা হয় প্রথম আলোর। এসব নেতারা নাম প্রকাশ না করার শর্তে বলেন, পূর্ণাঙ্গ কমিটি না থাকায় দলে অগোছালো অবস্থা বিরাজ করছে। বিভিন্ন দিবস ও দলীয় কর্মসূচি পালনের মধ্যেই দলের কর্মকাণ্ড সীমাবদ্ধ, দীর্ঘ সময় ধরে নতুন কর্মী-সমর্থক বাড়েনি। পদ-পদবি না থাকলেও সবাই নিজেকে নেতা পরিচয় দিচ্ছেন, সাংগঠনিক নিয়মকানুন মানছেন না। এতে দল ক্ষতিগ্রস্ত হচ্ছে।

জানতে চাইলে জেলা আওয়ামী লীগের সহসভাপতি শিহাব উদ্দিন বলেন, পূর্ণাঙ্গ কমিটি হলে দলের কর্মকাণ্ডে গতি আসত। তবে পূর্ণাঙ্গ কমিটি না থাকলেও দলের সব কর্মকাণ্ড স্বাভাবিকভাবেই চলছে। পরীক্ষিত লোকের কোনো পদ লাগে না।

জেলা আওয়ামী লীগের সাধারণ সম্পাদক সহিদ উল্যাহ খান বলেন, পূর্ণাঙ্গ কমিটি আশা করি শিগগিরই অনুমোদন হবে। বিষয়টি নিয়ে দলের কর্মকাণ্ডে কোনো সমস্যা হচ্ছে না।

জেলা আওয়ামী লীগের সভাপতি এ এইচ এম খায়রুল আনম চৌধুরী প্রথম আলোকে বলেন, ‘আমরা কমিটি করে অনুমোদনের জন্য কেন্দ্রে তালিকা পাঠিয়েছি। এ বিষয়ে কেন্দ্রের সঙ্গে যোগাযোগ অব্যাহত রয়েছে।’
