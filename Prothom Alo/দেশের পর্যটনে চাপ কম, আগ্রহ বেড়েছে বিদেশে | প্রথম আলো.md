ঈদে ঘরে ফেরার পাশাপাশি অনেকেই ছুটে যান বিভিন্ন পর্যটন এলাকায় ছুটি কাটাতে। গত এক দশকে এটি জনপ্রিয় হয়ে উঠেছে। তবে এবার মূল্যস্ফীতির চাপ, গরম আবহাওয়া, উড়োজাহাজের চড়া ভাড়া—সব মিলিয়ে আগ্রহ কমেছে পর্যটনে। দেশের পর্যটন এলাকায় অধিকাংশ হোটেল, রিসোর্ট ফাঁকা; বরং বিদেশে যাওয়ার আগ্রহ আগের চেয়ে কিছুটা বেড়েছে।

বাংলাদেশ ট্যুর অপারেটরস অ্যাসোসিয়েশন অব বাংলাদেশ (টোয়াব), অ্যাসোসিয়েশন অব ট্রাভেল এজেন্সিজ অব বাংলাদেশ (আটাব), প্যাসিফিক এশিয়া ট্রাভেল অ্যাসোসিয়েশন বাংলাদেশ, টু৵রিজম রিসোর্ট ইন্ডাস্ট্রিজ অ্যাসোসিয়েশন অব বাংলাদেশ, কক্সবাজার হোটেল-মোটেল, গেস্টহাউস মালিক সমিতি, একাধিক ট্রাভেল এজেন্ট ও ট্যুরিস্ট পুলিশের সঙ্গে কথা বলে এমন ধারণা পাওয়া গেছে।

মানুষের বেড়াতে যাওয়ার আগ্রহের সঙ্গে পাল্লা দিয়ে পর্যটন খাতে খরচও বেড়েছে বলে মনে করছেন পর্যটনের সঙ্গে যুক্ত দায়িত্বশীল ব্যক্তিরা। তাঁরা বলছেন, করোনা মহামারি শুরুর পর থেকে উড়োজাহাজের টিকিটের দাম বাড়তে থাকে। বাংলাদেশ থেকে বিভিন্ন গন্তব্যে টিকিটের দাম কয়েক গুণ হয়ে গেছে। তাই বিদেশে যাওয়ার ক্ষেত্রে এটি একটি বড় বাধা হিসেবে দেখা দিয়েছে; আর দেশের ভেতরে যাঁরা বেড়াতে যান, তাঁরা আসলে নিয়মিত খরচের চাপে খুব একটা স্বস্তিতে নেই।
