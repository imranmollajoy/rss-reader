পুলিশ ও স্থানীয় লোকজন জানান, আধিপত্য বিস্তারকে কেন্দ্র করে দীর্ঘদিন ধরেই আলীপুরা গ্রামের ইসমাইল গ্রুপ ও শাহজাহান মনা গ্রুপের বিরোধ চলছিল। ঈদের সময় দুই পক্ষের লোকজনই যাঁর যাঁর বাড়িতে অবস্থান করছিলেন। গতকাল মঙ্গলবার রাত থেকেই দুই পক্ষের মধ্যে উত্তেজনা বিরাজ করছিল। আজ সকালে থেমে থেমে দুই পক্ষ সংঘর্ষে জড়ায়। বেলা সাড়ে ১১টার দিকে সংঘর্ষের সময় দুই পক্ষের মধ্যে গুলি বর্ষণের ঘটনা ঘটে।

পরিস্থিতি নিয়ন্ত্রণের দায়িত্বে থাকা এসআই জয় বণিকসহ চারজন গুলিবিদ্ধ হন। টেঁটাবিদ্ধ একজনসহ আহত হন আরও দুজন। পুলিশ ও স্থানীয় লোকজনের সহায়তায় আহত ব্যক্তিদের নরসিংদী সদর হাসপাতালে নেওয়া হয়। হাসপাতালটির জরুরি বিভাগে তাঁদের প্রাথমিক চিকিৎসা দেন চিকিৎসক।

নরসিংদী সদর হাসপাতালের আবাসিক চিকিৎসা কর্মকর্তা মাহমুদুল কবির বাসার বলেন, ‘নজরপুরের ঘটনায় নয়জন আমাদের হাসপাতালে চিকিৎসা নিয়েছেন। এসআই জয় বণিকসহ ছয়জন ছররা গুলিতে বিদ্ধ, একজন টেঁটাবিদ্ধ ও অপর দুজন মারধরে আহত হয়েছেন। তাঁদের প্রাথমিক চিকিৎসা দেওয়া হয়েছে।’
