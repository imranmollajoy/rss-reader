২০২২ সালে ৩৬ বছর পর আর্জেন্টিনা বিশ্বকাপ জিতলেও টুর্নামেন্টটা ব্যক্তিগতভাবে লাওতারো মার্তিনেজের জন্য ছিল ভুলে যাওয়ার মতোই। ৬ ম্যাচে ২৪২ মিনিট মাঠে থেকে কোনো গোল বা গোলে সহায়তা করতে পারেননি আর্জেন্টাইন স্ট্রাইকার। বিশ্বকাপের আগে মার্তিনেজকে আর্জেন্টিনার মূল স্কোরার ভাবা হলেও প্রথম ম্যাচের পর আর কোনোটিতেই পুরো ৯০ মিনিট খেলাই হয়নি তাঁর।

হুলিয়ান আলভারাজের উত্থানও বিশ্বকাপে অনেকটাই আড়াল করে দিয়েছিল মার্তিনেজকে। বিশ্বকাপজয়ী দলের সদস্য হওয়ার পরও ব্যক্তিগত পর্যায়ে এমন দুরবস্থা যে যন্ত্রণার কাঁটা হয়ে বিঁধছিল, সেটিই কোপা আমেরিকায় ৩ ম্যাচে ৪ গোল করার পর জানালেন মার্তিনেজ। বলেছেন, বিশ্বকাপের যন্ত্রণার কাঁটা থেকে মুক্তির অপেক্ষায় ছিলেন তিনি।
