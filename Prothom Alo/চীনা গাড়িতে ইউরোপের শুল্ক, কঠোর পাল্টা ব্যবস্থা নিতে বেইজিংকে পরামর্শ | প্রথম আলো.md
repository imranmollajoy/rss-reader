২০২৩ সালের অক্টোবর মাসে ইউরোপীয় কমিশন চীনের বৈদ্যুতিক গাড়ি নিয়ে তদন্ত শুরু করে। তাদের অভিযোগ, চীনের এসব কোম্পানিতে সরকার ভর্তুকি দেয়, সে কারণে এসব গাড়ির বাজারদর কম। যেসব কোম্পানি ইউরোপের এই তদন্তে সহায়তা করেছে, তাদের ওপর ২১ শতাংশ এবং যারা সহায়তা করেনি, তাদের ওপর ৩৮ শতাংশ পর্যন্ত শুল্ক আরোপ হতে পারে।

বর্তমানে ইউরোপের বাজারে চীনের বৈদ্যুতিক গাড়িতে ১০ শতাংশ শুল্ক আরোপ করা আছে।

এদিকে গত মাসেই যুক্তরাষ্ট্র চীনে উৎপাদিত বৈদ্যুতিক গাড়িতে শুল্কহার ২৫ শতাংশ থেকে বৃদ্ধি করে ১০০ শতাংশে উন্নীত করার পদক্ষেপ নিয়েছে। তার পরপরই ইউরোপীয় ইউনিয়ন এই অতিরিক্ত শুল্ক আরোপের পদক্ষেপ নিল। অর্থাৎ এ ক্ষেত্রেও তারা যুক্তরাষ্ট্রের পদাঙ্ক অনুসরণ করছে।

চীন সরকার ইতিমধ্যে ইউরোপ ও আমেরিকার এই পদক্ষেপ সুরক্ষাবাদী হিসেবে আখ্যা দিয়ে প্রতিশোধমূলক ব্যবস্থা নিতে শুরু করেছে। গত মাসে চীন সরকার ইউরোপীয় ইউনিয়ন ও যুক্তরাষ্ট্র থেকে রাসায়নিক আমদানি নিয়ে তদন্ত শুরু করেছে।
