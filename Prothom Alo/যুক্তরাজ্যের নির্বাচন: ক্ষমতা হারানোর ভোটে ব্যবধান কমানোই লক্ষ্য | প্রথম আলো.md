জনমত জরিপের অন্তত একটিতে দেখা গেছে, নাইজেল ফারাজের পার্টি ঋষি সুনাকের কনজারভেটিভদের থেকেও বেশি ভোট পেতে যাচ্ছে। সব মিলিয়ে কনজারভেটিভ পার্টির অস্তিত্বই এখন হুমকির মুখে। একটানা ১৫ বছরের শাসনামলের অধিকাংশজুড়েই ছিল কৃচ্ছ্রের নীতি, যাতে সরকারি ব্যয় কমাতে নাগরিকসেবা ও সুবিধা কমেছে, করের বোঝা ও বৈষম্য বেড়েছে। নানা কারণে ভোটাররা দলটিকে কিছুটা শিক্ষাও দিতে চান বলে মনে হচ্ছে।

কনজারভেটিভ পার্টি ছাড়াও অন্যান্য রাজনৈতিক দলও এখন ভোটারদের কাছে মোটামুটি একই আহ্বান জানাচ্ছে যে বিরোধী দল লেবার পার্টির হাতে একচেটিয়া কর্তৃত্ব তুলে দেওয়া ঠিক হবে না। বামপন্থীদের যুক্তি, লেবার পার্টির বর্তমান নেতা কিয়ার স্টারমার কার্যত কনজারভেটিভ পার্টির চেয়েও বেশি রক্ষণশীল ও বাজারপন্থী। গ্রিন পার্টি, স্কটিশ ন্যাশনাল পার্টিসহ বামপন্থী বিভিন্ন ব্যক্তি ও গোষ্ঠীর কাছে কিয়ার স্টারমার আসলে লাল পতাকার খোলসে নীল রঙের টোরি (কনজারভেটিভদের অপর নাম)। আবার ডানপন্থীদের কাছে কিয়ার স্টারমার সমাজতন্ত্রী, কেননা অতীতে তিনি বামপন্থী জেরেমি করবিনের নেতৃত্বে ছায়া মন্ত্রিসভার গুরুত্বপূর্ণ পদে ছিলেন।

কিয়ার স্টারমারের প্রধানমন্ত্রিত্বের পথে অবশ্য কাঁটা হতে পারেন ফিলিস্তিনি গণহত্যার প্রতিবাদে সোচ্চার বামপন্থী লেখক ও বর্ণবাদবিরোধী আন্দোলনকারী অ্যান্ড্রু ফিনস্টেইন। তিনি দক্ষিণ আফ্রিকায় বর্ণবাদবিরোধী আন্দোলনে সক্রিয় সংগঠক ছিলেন এবং ১৯৯৪ সালে সেখানকার প্রথম গণতান্ত্রিক নির্বাচনে নেলসন ম্যান্ডেলার নেতৃত্বে আফ্রিকান ন্যাশনাল কংগ্রেসের হয়ে পার্লামেন্ট সদস্য নির্বাচিত হয়েছিলেন এবং অর্থবিষয়ক একটি উপকমিটির চেয়ারম্যান ছিলেন। কিন্তু দক্ষিণ আফ্রিকার অস্ত্র ক্রয় চুক্তিতে কথিত অনিয়মের বিষয়ে পূর্ণাঙ্গ তদন্তের জন্য তাঁর দাবি পূরণ না হওয়ায় তিনি পদত্যাগ করেন।
