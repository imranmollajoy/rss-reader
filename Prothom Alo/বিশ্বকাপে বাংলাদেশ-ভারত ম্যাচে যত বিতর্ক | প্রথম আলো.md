*সুপার টুয়েলভ পর্ব* **▌ভেন্যু:** *অ্যাডিলেড ওভাল, অ্যাডিলেড*

বিরাট কোহলি আর লোকেশ রাহুলের ফিফটিতে বাংলাদেশকে ১৮৫ রানের চ্যালেঞ্জিং লক্ষ্য দিয়েছিল ভারত। এত বড় লক্ষ্য তাড়া করে টি-টোয়েন্টি বিশ্বকাপে বাংলাদেশের জয়ের ইতিহাস নেই। তবে লিটন দাস দলকে যে শুরু এনে দেন, তাতে নতুন ইতিহাস গড়ার আশা দেখছিলেন বাংলাদেশের সমর্থকেরা।

৭ ওভারে বিনা উইকেটে ৬৬ রান তুলে ফেলেছিলেন নাজমুল হোসেন ও লিটন। এর মধ্যে লিটনেরই রান ৫৯! এমন সময় অ্যাডিলেডের আকাশ বেয়ে নামে অঝোর বৃষ্টি। সেই বৃষ্টি বাংলাদেশের জন্য আনন্দের বার্তাও বয়ে আনে। কারণ, ডিএলএস পদ্ধতিতে বাংলাদেশ তখন ১৭ রানে এগিয়ে ছিল।

প্রায় ৫২ মিনিট খেলা বন্ধ থাকার পর আম্পায়ার মারাইস এরাসমাস ও ক্রিস ব্রাউন এবং ম্যাচ রেফারি ডেভিড বুন যখন সাকিব আল হাসানের দলের জন্য নতুন লক্ষ্য ঠিক করে দিলেন, তখনো মাঠ ভেজা ও পিচ্ছিল ছিল।

সাকিব পরে দাবি করেন, তিনি ভেজা মাঠে খেলতে চাননি। এরপরও খেলানো হয়েছে। বৃষ্টি থামার পর বাংলাদেশের নতুন লক্ষ্য দাঁড়িয়েছিল ১৬ ওভারে ১৫১ রান। কিন্তু বাংলাদেশ করতে পারে ১৪৫। ভেজা মাঠে পিছলে পড়ে গিয়ে রানআউট হন লিটন।

ম্যাচ শেষে হারের কারণ জানাতে গিয়ে ভারতের ‘ফেক ফিল্ডিংয়ে’ ৫ রান না পাওয়ারও অভিযোগ আনেন বাংলাদেশের উইকেটকিপার-ব্যাটসম্যান নুরুল হাসান। নুরুলের সেই অভিযোগ যে ঠিক ছিল, তা বোঝা যায় সামাজিক যোগাযোগমাধ্যমে ছড়িয়ে পড়া একটি ভিডিও থেকে।

ভিডিওতে দেখা যায়, বাংলাদেশের ইনিংসের সপ্তম ওভারের খেলা চলার সময় অক্ষর প্যাটেলের বলে ব্যাকওয়ার্ড পয়েন্টের দিকে খেলেছিলেন লিটন। সেখানে ফিল্ডার ছিলেন অর্শদীপ সিং। অর্শদীপের থ্রো ভারতের উইকেটকিপার দিনেশ কার্তিকের কাছে পৌঁছানোর আগেই ব্যাকওয়ার্ড পয়েন্টে থাকা কোহলি থ্রোয়ের মতো অঙ্গভঙ্গি করেন, যা ‘ফেক ফিল্ডিং’ হিসেবে বিবেচিত হওয়ার কথা।

ক্রিকেট আইনের ৪১.৫.১ ধারায় বলা হয়েছে, আম্পায়ারদের যদি মনে হয় কোনো ফিল্ডারের হাতে বল না থাকা সত্ত্বেও তিনি ফিল্ডিংয়ের ভান করে ব্যাটসম্যানের মনোযোগ সরানো বা ধোঁকা দেওয়ার চেষ্টা করেছেন, তাহলে সেই বল ডেড ঘোষণা করে প্রতিপক্ষকে ৫ রান উপহার দেওয়া হবে। কিন্তু বাংলাদেশের স্কোরে সেদিন এই ৫ রান যোগ হয়নি। সাকিব-লিটনদের হারের ব্যবধানও ৫ রান!
