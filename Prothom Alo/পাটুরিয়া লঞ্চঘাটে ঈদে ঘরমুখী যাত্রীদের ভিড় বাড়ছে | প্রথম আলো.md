বিআইডব্লিউটিএর আরিচা কার্যালয় সূত্রে জানা গেছে, পাটুরিয়া-দৌলতদিয়া ও আরিচা-কাজিরহাট নৌপথে ৩৪টি লঞ্চ প্রস্তুত রাখা হয়েছে। এর মধ্যে পাটুরিয়ায় ২২টি ও আরিচায় ১২টি লঞ্চ দিয়ে যাত্রী পারাপার করা হবে। এ ছাড়া আরিচা-কাজিরহাট নৌরুটে যাত্রী পারাপারে ৪৮টি স্পিডবোট আছে। তবে রাতের বেলায় লঞ্চ ও স্পিডবোট চলাচল বন্ধ থাকবে।

সূত্র আরও জানায়, পদ্মা নদীতে পানি বাড়ার কারণে প্রচণ্ড স্রোত বইছে। এই স্রোতের প্রতিকূলে লঞ্চগুলোকে চলাচল করতে কিছুটা বেশি লাগছে। স্বাভাবিক অবস্থায় ২০ থেকে ২৫ মিনিটের মধ্যেই পাটুরিয়া থেকে দৌলতদিয়া প্রান্তে চলাচল করতে পারে লঞ্চগুলো। তবে স্রোতের কারণে সময়ে বেশি লাগছে।

বিআইডব্লিউটিএর আরিচা কার্যালয়ের বন্দর কর্মকর্তা মো. মামুনুর রশিদ প্রথম আলোকে বলেন, ঈদে অতিরিক্ত যাত্রী পরিবহন না করতে লঞ্চের মাস্টার ও সুকানিদের নির্দেশনা দেওয়া হয়েছে। এ ছাড়া আরিচা-কাজিরহাট নৌপথে স্পিড বোটেও অতিরিক্ত যাত্রী বহন করতে নিষেধ করা হয়েছে।
