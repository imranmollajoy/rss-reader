নাটোরের সিংড়ায় হারুন আলী (৪০) নামের ব্যাটারিচালিত এক অটোরিকশাচালককে মারধরের ঘটনায় অভিযুক্ত সিংড়া থানার সহকারী উপপরিদর্শক (এএসআই) সেলিম রেজাকে প্রত্যাহার করা হয়েছে। আজ শনিবার পুলিশ সুপারের নির্দেশে তাঁকে পুলিশ লাইনসে সংযুক্ত করা হয়।

সিংড়া থানার ভারপ্রাপ্ত কর্মকর্তা (ওসি) আবুল কালাম আজাদ প্রথম আলোকে এ তথ্য নিশ্চিত করেছেন। তিনি প্রথম আলোকে বলেন, অটোরিকশার চালককে মারধরের ঘটনার ভিডিও ফুটেজ ছড়িয়ে পড়ায় এবং এ নিয়ে প্রথম আলোয় প্রতিবেদন প্রকাশিত হলে বিষয়টি পুলিশের ঊর্ধ্বতন কর্তৃপক্ষের নজরে আসে। পরে পুলিশ সুপারের নির্দেশে অভিযুক্ত এএসআইকে আজই নাটোর পুলিশ লাইনসে সংযুক্ত করা হয়েছে।
