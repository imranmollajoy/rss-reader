বিভিন্ন দেশ থেকে গত বছর মোট ৩ কোটি ২০ লাখ প্রতিবেদন এনসিএমইসিতে গেছে। বাংলাদেশের পরের অবস্থানে আছে যথাক্রমে যুক্তরাষ্ট্র, থাইল্যান্ড, নাইজেরিয়া, ফ্রান্স ও ডমিনিকান রিপাবলিক। গত বছর ইন্টারনেট ওয়াচ ফাউন্ডেশন ইন্টারনেট থেকে শিশুর যৌন নিপীড়ন ও হয়রানি-সংক্রান্ত ২ লাখ ৭৫ হাজার ৬৫২টি ইউআরএল অপসারণ করার জন্য কাজ করেছে।

ডিজিটাল যোগাযোগ শিশুদের অবাধে সামাজিক যোগাযোগমাধ্যম ও অনলাইন গেমের জগতে বিচরণের সুযোগ করে দিয়েছে। এখানে অপরাধীরা পরিচয় গোপন করে শিশু ভুক্তভোগীদের সঙ্গে যোগাযোগ করতে পারছেন। তাঁরা অনলাইনে শিশুদের আগ্রহ জেনে নেন এবং সংশ্লিষ্ট ছবি–ভিডিও ব্যবহার করে যৌন নিগ্রহের লক্ষ্যবস্তু করেন। সম্প্রতি অনলাইনে শিশু যৌন নির্যাতনের ঘটনা আরও বাড়িয়ে দিয়েছে এআই প্রযুক্তির মাধ্যমে তৈরি করা বিভিন্ন ছবি ও ভিডিও।

এর আগে আইন ও সালিশ কেন্দ্র আরেকটি জরিপ করেছিল, যাতে দেখা যায় ছেলেশিশুদের চেয়ে মেয়েশিশুরা অনলাইনে বেশি নিগ্রহের শিকার হয়ে থাকে। অনলাইনে ৩৬ শতাংশের বেশি মেয়েশিশু বন্ধুদের দ্বারা যৌন নির্যাতনের শিকার হয়। ২৭ শতাংশের বেশি মেয়েশিশু পরিচিত প্রাপ্তবয়স্ক ব্যক্তি ও আত্মীয় এবং ১৮ শতাংশ অপরিচিত প্রাপ্তবয়স্ক ব্যক্তির মাধ্যমে যৌন নির্যাতনের শিকার হয়।
