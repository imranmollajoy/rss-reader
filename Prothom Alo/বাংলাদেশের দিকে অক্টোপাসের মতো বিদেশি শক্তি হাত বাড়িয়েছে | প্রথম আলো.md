খালেদা জিয়ার মুক্তির দাবিতে আয়োজিত সমাবেশগুলোয় বিএনপির নেতারা ভারতের সঙ্গে সরকারের সমঝোতা স্মারকগুলোর কড়া সমালোচনা করেছেন। ভারত সরকারকে উদ্দেশ্য করে বক্তারা বলেন, বাংলাদেশের সঙ্গে সম্পর্ক রাখতে চাইলে এ দেশের জনগণের সঙ্গে সম্পর্ক করতে হবে, সরকারের সঙ্গে নয়।

গাজীপুরের রথখোলা মাঠে সমাবেশে দলের স্থায়ী কমিটির সদস্য মির্জা আব্বাস বলেন, ‘বাংলাদেশের চারদিক থেকে অক্টোপাসের মতো বিদেশি শক্তি হাত বাড়িয়ে দিয়েছে। এদের থেকে বাঁচতে হবে। স্লোগান দিলে চলবে না। পুলিশের ভয়ে তরুণেরা যদি আন্দোলন না করে, তাহলে এই দেশ থেকে গণতন্ত্র চিরতরে বিলীন হয়ে যাবে। অনেক রক্তের বিনিময়ে এই দেশ স্বাধীন করেছি, কারও দাসত্ব করার জন্য নয়।’

বিএনপির চেয়ারপারসন খালেদা জিয়ার মুক্তির দাবিতে তিন দিনের কেন্দ্রীয় কর্মসূচির অংশ হিসেবে আজ সোমবার ঢাকা ও চট্টগ্রাম ছাড়া সব মহানগরে এ সমাবেশ হয়। বৈরী আবহাওয়ার জন্য চট্টগ্রামের সমাবেশ স্থগিত করা হয়েছে। এর আগে শনিবার ঢাকায় বড় সমাবেশ করে বিএনপি। আগামী বুধবার সারা দেশের জেলা শহরে সমাবেশের কর্মসূচি রয়েছে।

আজ বিভিন্ন মহানগরে সমাবেশগুলোয় বিএনপির স্থায়ী কমিটির সদস্য, ভাইস চেয়ারম্যান, যুগ্ম মহাসচিবসহ গুরুত্বপূর্ণ নেতারা প্রধান অতিথি হিসেবে উপস্থিত ছিলেন।
