জাহাঙ্গীরের বাসা সিলেট নগরের ৩৫ নম্বর ওয়ার্ডের মোহাম্মদপুর এলাকায়। তাঁর ওয়ার্ডের নয়জন বাসিন্দার সঙ্গে কথা হয় এই প্রতিবেদকের। কাউন্সিলরের অপকর্মের নানা ফিরিস্তি তাঁরা শোনান ঠিকই, কিন্তু নাম প্রকাশ করতে চাননি। তাঁরা জানান, জাহাঙ্গীরের দাপটে সবাই ভয়ে চুপ থাকেন। নিপীড়ন-নির্যাতনের ভয়ে তাঁর বিরুদ্ধে কথা বলার সাহস পান না।  
পরিচয় গোপন রাখার শর্তে ওয়ার্ডের দুজন বাসিন্দা অভিযোগ করেন, ওয়ার্ডের ভেতরে কেউ জায়গা বেচাকেনা কিংবা বাড়ি বানাতে চাইলে জাহাঙ্গীরের প্রতিনিধিদের ‘বিশেষ কমিশন’ দেওয়া লাগে। ভবন নির্মাণেও তাঁর অনুগত ও সমর্থিত ব্যক্তিদের মাধ্যমেই বালু, পাথর, ইটসহ যাবতীয় নির্মাণসামগ্রী কিনতে হয়। নয়তো তাঁদের ‘চাঁদা’ দিতে হয়। এ ছাড়া জাহাঙ্গীরের মদদেই ওয়ার্ডে অধিকাংশ টিলা কেটে সমতল করা হচ্ছে। এর মধ্যে চামেলীবাগের একটি, উত্তর মোহাম্মদপুরের দুটি টিলা তিনি সরাসরি কাটাচ্ছেন বলে এলাকার একাধিক বাসিন্দা জানিয়েছেন।
