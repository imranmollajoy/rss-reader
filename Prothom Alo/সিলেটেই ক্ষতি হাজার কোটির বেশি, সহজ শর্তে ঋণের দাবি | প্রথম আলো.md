সিলেটে দুই দফা বন্যায় কৃষি, মৎস্য, পর্যটন, শিক্ষা, স্বাস্থ্য, রাস্তাঘাট, অবকাঠামোসহ বিভিন্ন খাতে ব্যাপক ক্ষয়ক্ষতি হয়েছে। বন্যায় ক্ষয়ক্ষতির পরিমাণ হাজার কোটি টাকা ছাড়িয়ে যাবে বলে মনে করছেন সংশ্লিষ্ট ব্যক্তিরা।

সিলেট চেম্বার অব কমার্স অ্যান্ড ইন্ডাস্ট্রির সভাপতি তাহমিন আহমদ *প্রথম আলো*কে বলেন, বন্যায় সিলেটের বিভিন্ন খাত ক্ষতিগ্রস্ত হয়েছে। তবে অনেক হাটবাজার ও দোকানপাট তলিয়ে যাওয়ায় ব্যবসায়ীরা ব্যাপক ক্ষতির মুখে পড়েছেন। সংকট উত্তরণে ব্যবসায়ীদের সরকারি সহায়তার পাশাপাশি সহজ শর্তে ব্যাংকঋণ দেওয়ার ব্যবস্থা করা যেতে পারে।

একাধিক ব্যবসায়িক সংগঠন ও ব্যবসায়ীদের সঙ্গে কথা বলে জানা গেছে, স্বাভাবিক সময়ে জেলায় প্রতিদিন ৮–১০ হাজার কোটি টাকার লেনদেন হতো। গত ১৭ জুন শুরু হওয়া দ্বিতীয় দফার বন্যায় নগরের ২৪টি ওয়ার্ড ও জেলার ১৩টি উপজেলা প্লাবিত হওয়ায় অনেক স্থানে লেনদেন দীর্ঘদিন ধরে বন্ধ ছিল। কিছু এলাকায় এখনো পানি আছে। ফলে ব্যবসায়িক লেনদেন এসব এলাকায় স্থবির হয়ে পড়েছে। অনেক ব্যবসায়ী পুঁজি হারিয়ে সংকটে পড়েছেন। তাই বন্যা শেষে তাঁরা কীভাবে ঘুরে দাঁড়াবেন, সে দুশ্চিন্তায় আছেন।
