মোজাহিদ আহমেদ প্রথম আলোকে বলেন, খুঁটির কাজটিতে তাঁরা বেশ সন্তুষ্ট হয়েছেন। এ জন্য ঘর তৈরির বড় কাজটিতে তাঁরা ন্যাচারাল ফাইবারের ওপর আস্থা রেখেছে। তিনি বলেন, ঘরের ছাদ যাতে নষ্ট না হয়, সে জন্য আইপিই বা ইপে নামের একধরনের বিশেষ কাঠ ব্যবহার করা হবে। ওপরে পানি প্রতিরোধী প্রলেপ দেওয়া থাকবে। কোনো রং করা হবে না। ইপে আফ্রিকান গাছ, বিদেশ থেকে আমদানি করতে হবে। এ ছাড়া সবই স্থানীয় গাছ দিয়ে তৈরি হবে।

ঘরের একেকটি অংশ আলাদাভাবে ভাগ করে বেলজিয়ামে পাঠানো হবে। প্রতিটি ঘর লম্বায় ১১ মিটার এবং প্রস্থ ৩ দশমিক ৭৫ মিটার। ন্যাচারাল ফাইবারকে ঘর তৈরির কাজে কারিগরি সহায়তা দিচ্ছে গ্রিসের ‘কোকো-ম্যাট’ ও বেলজিয়ামের ‘নোই বিল্ডার্স’। এর মধ্যে ‘কোকো-ম্যাট’ ন্যাচারাল ফাইবারের পুরোনা ক্রেতা। তাদের তৈরি নারকেলের ছোবড়ার ডিসপোজিবল হোটেল স্লিপার, কাঠের বেবি ব্যালান্স সাইকেল, সান বেড, পোষা প্রাণীর বিছানা, খেলনাসহ নানা পণ্যের ক্রেতা প্রতিষ্ঠানটি।

কররী গ্রামের কারখানায় বসে ‘কোকো-ম্যাট’-এর সহপ্রতিষ্ঠাতা পল এফমরফিডিসের সঙ্গে কথা হয়। বাংলাদেশে এসে তিনি খুবই গর্বিত। পল প্রথম আলোকে বলেন, ইউরোপের অন্যতম বড় চিড়িয়াখানা পাইরি ডাইজার জন্য তাঁরা কাঠ দিয়ে বাড়ি তৈরি করছেন। বাংলাদেশের মেহগনিগাছের কাঠ এতে ব্যবহার করা হচ্ছে। ঘরের ভেতরের সবকিছু হবে কাঠের। সবটা এখানেই তৈরি হবে। তিনি বলেন, ‘আমরা বিশ্বকে দেখাতে চাই জলবায়ু পরিবর্তন রোধে ভিন্নভাবে কাজ করা যায়।’
