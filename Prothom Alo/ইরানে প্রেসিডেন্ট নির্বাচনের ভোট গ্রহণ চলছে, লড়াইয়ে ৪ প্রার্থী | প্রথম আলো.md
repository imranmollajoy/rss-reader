নির্বাচনে ছয়জনকে প্রার্থী হওয়ার অনুমতি দিয়েছিল ইরান কর্তৃপক্ষ। পরে দুজন প্রার্থিতা প্রত্যাহার করে নেন। আজ প্রতিদ্বন্দ্বিতাকারী চার প্রার্থী হলেন পার্লামেন্ট স্পিকার মোহাম্মদ বাঘের গালিবাফ, আইনপ্রণেতা মাসুদ পেজেশকিয়ান, জ্যেষ্ঠ নিরাপত্তা কর্মকর্তা সাইদ জালিলি এবং নিরাপত্তা কর্মকর্তা মোস্তফা পুরমোহাম্মদি।

ধারণা করা হচ্ছে, নির্বাচনে ভোটার উপস্থিতি খুব বেশি হবে না। নির্বাচনে সংস্কারপন্থীদের প্রার্থিতা না দেওয়া, নানা অর্থনৈতিক সংকট এবং ইরানজুড়ে চলা প্রাণঘাতী বিক্ষোভকে কেন্দ্র করে ভোটারদের মধ্যে হতাশা রয়েছে। এর আগে ২০২১ সালের নির্বাচনে ৪৮ শতাংশের কিছু বেশি ভোটার উপস্থিতি ছিল, যা ইরানের কোনো প্রেসিডেন্ট নির্বাচনে সর্বনিম্ন ভোটার উপস্থিতি।

ভোট গ্রহণ শেষ হওয়ার পরপরই গণনা শুরু হবে। আগামীকাল শনিবার ফল ঘোষণার কথা রয়েছে।
