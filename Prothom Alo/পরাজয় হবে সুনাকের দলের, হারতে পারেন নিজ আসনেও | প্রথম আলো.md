যুক্তরাজ্যে আগামী ৪ জুলাইয়ের নির্বাচনে দেশটির প্রধানমন্ত্রী ঋষি সুনাকের কনজারভেটিভ পার্টি বড় ধরনের পরাজয়ের মুখে পড়বে। গত বুধবার তিনটি জনমত জরিপে একই রকম পূর্বাভাস দেওয়া হয়েছে। এসব জনমতের পূর্বাভাস অনুযায়ী, দেশটির বর্তমান বিরোধী দল লেবার পার্টি খুব সহজেই বিশাল সংখ্যাগরিষ্ঠতা পাবে।

ইউগভ নামের একটি সংস্থার জরিপে বলা হয়েছে, কেইর স্টামারের নেতৃত্বাধীন লেবার পার্টি হাউস অব কমন্সের ৬৫০ আসনের মধ্যে ৪২৫ আসন সহজেই পাওয়ার পথে রয়েছে। এটা লেবার পার্টির ইতিহাসে সর্বোচ্চ আসন পাওয়ার ঘটনা হতে পারে। সাভান্তার জরিপ অনুযায়ী, লেবার পার্টি ৫১৬ আসন পেতে পারে। মোর ইন কমনের জরিপে দেখা গেছে, লেবার পার্টি ৪০৬ আসন পেতে পারে।

সাভান্তার জরিপ অনুযায়ী, এবারের নির্বাচনে কনজারভেটিভ পার্টি মাত্র ৫৩ আসন পাবে। অন্যদিকে লিবারেল ডেমোক্র্যাটসরা পাবে ৫০ আসন। ইউগভের জরিপ অনুযায়ী, কনজারভেটিভ পার্টি ১০৮টি আসন পেতে পারে আর লিবারেল ডেমোক্র্যাটসরা ৬৭টি আসন পেতে পারে। মোর ইন কমনের জরিপ অনুযায়ী, কনজারভেটিভ ১৫৫ ও লিবারেল ডেমোক্র্যাটসরা ৪৯ আসন পেতে পারে।
