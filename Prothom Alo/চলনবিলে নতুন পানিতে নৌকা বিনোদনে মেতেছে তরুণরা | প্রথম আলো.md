পাশের চাটমোহর উপজেলার ছাইকোলা গ্রাম থেকে তরুণ-তরুণীদের নৌকাটি এসেছে চাঁচকৈড়ে। নৌকায় থাকা সাব্বির হোসেন, জানে আলমসহ কয়েকজন তরুণের ভাষ্য, গত কয়েক মাস চলনবিলসহ বিলের মাঝ দিয়ে বয়ে যাওয়া নদীগুলোতে পানি ছিল না। তার ওপর প্রচণ্ড দাবদাহ সহ্য করতে হয়েছে। এতে জীবন হয়ে ওঠে ওষ্ঠাগত।

ঈদের আনন্দ উপভোগ আর নতুন পানির সান্নিধ্য পেতেই বন্ধুরা মিলে নৌকাভ্রমণে বের হয়েছেন।  ৩০ জন সমমনা বন্ধু এবং আটজন সহপাঠী তরুণী রয়েছেন বলে জানান তাঁরা। তাঁদের দেওয়া তথ্য মতে, ভ্রমণের জন্য নৌকা-শব্দযন্ত্র ভাড়া, দুপুরের খাবার, বিকেলের নাশতাসহ ৬০ থেকে ৮০ হাজার টাকা ব্যয় হবে। সবার অংশগ্রহণে এই খরচের টাকার জোগান দেওয়া হয়েছে।

ভ্রমণ কমিটির দলনেতা সাব্বির হোসেন জানান, সকাল ৯টার দিকে ছাইকোলা ঘাট থেকে নৌকাটি যাত্রা শুরু করে। গুরুদাসপুরের চাঁচকৈড় ঘাটে কিছু কেনাকাটার জন্য যাত্রাবিরতি দেওয়া হয়েছে। পরের গন্তব্য চলনবিল। বিলের মধ্যে নৌকা ভাসিয়ে নতুন পানিতে ডুবসাঁতারসহ চলবে দুপুরের রান্না।
