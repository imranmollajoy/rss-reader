রাশিয়ার উত্তর ককেশাস অঞ্চলের দাগেস্তানের দুটি শহরে বন্দুকধারীদের একাধিক ‘সন্ত্রাসী হামলার’ ঘটনায় অন্তত ১৫ জন পুলিশ ও একজন অর্থোডক্স ধর্মযাজক নিহত হয়েছেন। সেই সঙ্গে নিহত হয়েছেন ছয়জন সন্দেহভাজন বন্দুকধারীও। দাগেস্তানের গভর্নর সের্গেই মেলিকভ এসব তথ্য জানান।

স্থানীয় সময় গতকাল রোববার সন্ধ্যায় দাগেস্তান অঞ্চলের দেরবেন্ত ও মাখাচকালা শহরে ইহুদিদের একটি উপাসনালয় (সিনাগগ), একটি অর্থোডক্স চার্চ ও পুলিশের একটি তল্লাশিচৌকিতে হামলা চালায় বন্দুকধারীরা।

বার্তা আদান–প্রদানের অ্যাপ টেলিগ্রামে পোস্ট করা ভিডিওতে আজ সোমবার ভোরে গভর্নর সের্গেই মেলিকভ বলেন, ‘দাগেস্তান ও পুরো দেশের জন্য এটা খুবই দুঃখের দিন।’ তিনি আরও বলেন, ‘আমরা বুঝতে পারছি, এসব সন্ত্রাসী হামলার পেছনে কোন সংগঠন জড়িত এবং তারা কোন লক্ষ্য পূরণে হামলা চালিয়েছে।’

যদিও দায়ী হিসেবে কারও নাম উল্লেখ করেননি সের্গেই মেলিকভ। এমনকি এ বিষয়ে বিস্তারিত আর কিছুই জানাননি তিনি।
