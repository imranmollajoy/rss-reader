তারাগঞ্জের সবচেয়ে বড় পশুর হাট হচ্ছে তারাগঞ্জ হাট। এই হাটের ইজারাদার সহিদার রহমান বলেন, গত সোমবার তারাগঞ্জ হাটে কোরবানির গরু উঠেছিল দুই সহস্রাধিক, কিন্তু বিক্রি হয়েছে মাত্র ৪১৯টি। স্বাভাবিক সময়ে এই হাটে গড়ে ৩৫০টি বিক্রি হয়। গতবার ঠিক এই সময়ে গরু বিক্রি হয়েছিল আট শতাধিক গরু। এবারে কোরবানির হাটে গরুর দাম অনেকটা গত বছরের মতোই রয়েছে। হাটে গরু সরবরাহ পর্যাপ্ত থাকলেও এবারে এখন পর্যন্ত ক্রেতা কম।’

বদরগঞ্জ উপজেলার শাহাপুর গ্রামের খামারি হায়দার আলী বলেন, তাঁর খামারে গরু রয়েছে ১৫টি। কিন্তু খরচের তুলনায় এবারে দামটা কম হওয়ায় গরুগুলো ঈদের পর তিনি বেচবেন বলে জানান।

ওই গ্রামের আরেক খামারি সাদেকুল ইসলাম বলেন, ‘গত সোমবার ৫-৬ মণ ওজনের ২০ মাস বয়সের দুটি গরু বাড়ি থেকে বিক্রি করেছি ২ লাখ ৭৮ হাজার টাকায়। গরু ২টি ছিল বাড়ির। ২০ মাসে পুষতে খাদ্যসহ খরচ পড়েছিল প্রায় ১ লাখ ২০ হাজার টাকা। এবারে খরচ অনুযায়ী কোরবানিতে গরুর বাজার কম। হাটে ক্রেতাও কম।’

বদরগঞ্জ পৌরসভার হাসপাতালপাড়া গ্রামের মোকাররম হোসেন বলেন, ‘কোরবানির দেওয়ার উদ্দেশ্যে কেনা গরুর ওজন দেখতে নেই। তবু আনুমানিক ৯০ কেজি ওজনের কোরবানির একটি গরু কিনেছি ৬৬ হাজার টাকায়। দামটা এবারে কম মনে হচ্ছে।’

গঙ্গাচড়া উপজেলা প্রাণিসম্পদ কর্মকর্তা সাখাওয়াৎ হোসেন ওই তথ্য দিয়ে বলেন, উপজেলায় এবারে কোরবানির পশুর সরবরাহ পর্যাপ্ত রয়েছে।
