চট্টগ্রাম বন্দরের সীমাবদ্ধতা থাকায় বড় আকারের জাহাজ জেটিতে ভেড়ানো যায় না। অবশ্য দিনের বেলায় জোয়ারের সময় জাহাজ ভেড়ানো যায়। বন্দরে এখন যেসব জাহাজ চলে, সেগুলো গড়ে দেড় হাজার একক কনটেইনার আনা-নেওয়া করে। প্রস্তাবিত বে টার্মিনালে চার হাজার একক কনটেইনারবাহী জাহাজ ভেড়ানো সম্ভব হবে বলে সমীক্ষায় বলা হয়েছে। জাহাজও ভেড়ানো যাবে দিনরাত যেকোনো সময়।

বে টার্মিনাল প্রকল্প এলাকা ঢাকা-চট্টগ্রাম মহাসড়কের সঙ্গে সংযুক্ত আউটার রিং রোডের পাশে। কাছাকাছি রয়েছে রেললাইন। আবার অভ্যন্তরীণ নদীপথেও বে টার্মিনাল থেকে সরাসরি যাওয়া যাবে সারা দেশে।

জানতে চাইলে এফবিসিসিআইয়ের সভাপতি মাহবুবুল আলম প্রথম আলোকে বলেন, ‘বে টার্মিনাল যে গতি পাচ্ছে, তা ব্যবসায়ীদের জন্য খুবই ইতিবাচক। আমরা বহু আগেই এই টার্মিনাল নির্মাণের দাবি জানিয়েছিলাম। কারণ, এটি চালু হলে কনটেইনার পরিবহন তথা পণ্য আমদানি-রপ্তানিতে ব্যবসার খরচ কমবে। জটের মুখে পড়তে হবে না।’
