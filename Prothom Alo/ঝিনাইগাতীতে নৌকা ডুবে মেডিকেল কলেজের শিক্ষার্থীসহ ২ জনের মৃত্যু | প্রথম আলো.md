পুলিশ ও স্থানীয় সূত্রে জানা গেছে, আজ বেলা আড়াইটার দিকে ঝিনাইগাতীর কান্দুলি গ্রামের আট বন্ধু ঈদের আনন্দ করতে দুটি ছোট নৌকা ভাড়া করে উপজেলার বাইলসা বিলে ঘুরতে যান। একপর্যায়ে বিলের নলাডুবা এলাকায় ঢেউয়ের তোড়ে একটি নৌকা উল্টে যায়। এ সময় আরেক নৌকার বন্ধুরা তাঁদের বাঁচাতে গেলে তাঁদের নৌকাটিও উল্টে যায়। এতে মোশারফ হোসেন মিল্টন, আমানউল্লাহ, তরিকুল ইসলাম, শরিফুল ইসলাম ও মো. সোহেল বিলের পানিতে তলিয়ে যান। পরে অন্য বন্ধুদের ডাকচিৎকারে আশপাশের মানুষ ঘটনাস্থলে এসে তাঁদের উদ্ধারে নামেন। তবে ততক্ষণে মেডিকেল শিক্ষার্থী মোশারফ হোসেন মিল্টন মারা যান। এলাকাবাসী অন্যদের উদ্ধার করে ঝিনাইগাতী উপজেলা স্বাস্থ্য কমপ্লেক্সে নিয়ে গেলে চিকিৎসাধীন অবস্থায় কলেজশিক্ষার্থী আমানউল্লাহও মারা যান। গুরুতর আহত তরিকুল, শরিফুল ও সোহেলকে জেলা সদর হাসপাতালে এনে ভর্তি করা হয়। অন্য তিন বন্ধু সুস্থ আছেন।
