স্টয়নিসের নিজেই খোলাসা করেছেন বিষয়টা। গত বছর ভারতে হয়ে যাওয়া ওয়ানডে বিশ্বকাপের লিগ পর্বে ধারাবাহিকভাবে রান পাচ্ছিলেন না। শেষ পর্যন্ত সেমিফাইনাল ও ফাইনালের মতো গুরুত্বপূর্ণ ম্যাচে স্টয়নিসকে বাদ দিয়ে মারনেস লাবুশেনকে একাদশে সুযোগ দেওয়া হয়। শেষ পর্যন্ত লাবুশেনের সাহসী ব্যাটিংই অস্ট্রেলিয়াকে ষষ্ঠ শিরোপা এনে দিতে সাহায্য করে।

বিশ্বকাপজয়ী দলের একাদশে জায়গা হারানোর ব্যথা এখনো ভুলতে পারেননি স্টয়নিস, ‘আমার আর মারনেসের মধ্যে একাদশে জায়গা করে নেওয়ার লড়াই ছিল। উইকেট কেমন থাকবে, সেটার ওপর নির্ভর করে আমাদের দুজনের একজনের খেলার কথা। সেটা এখনো আমাকে কষ্ট দেয়। আমার সঙ্গে আমাদের কোচের সম্পর্ক অনেক গভীর। আমি তাঁকে ছোটবেলা থেকে চিনি। তাঁর মুখ থেকে শুনেছিলাম খবরটা, তাই সিদ্ধান্তটা মেনে নেওয়া সহজ হয়েছিল।’

তবে সেই ঘটনা স্টয়নিসকে আরও ভালো খেলার প্রেরণা জুগিয়েছে, প্রেরণা জুগিয়েছে দলে নিজেকে অপরিহার্য করা তোলায়। স্টয়নিস নিজেও বলছিলেন, ‘আমার ভালো করার জন্য আলাদা অনুপ্রেরণার দরকার হয় না। তা আমার যথেষ্ট আছে। ওই ঘটনাও আমাকে কিছুটা অনুপ্রাণিত করেছে।’  
তার ফলটা তো দেখতেই পাচ্ছেন।
