বায়েজিদ বোস্তামী থানার ভারপ্রাপ্ত কর্মকর্তা (ওসি) সঞ্জয় কুমার সিনহা এসব তথ্য জানিয়ে প্রথম আলোকে বলেন, আসিফ দীর্ঘদিন ধরে ইয়াবায় আসক্ত। দিনে তাঁর চার–পাঁচটি ইয়াবা লাগে। ইয়াবা আর ১০ মামলার হাজিরার খরচ জোগাড় করতে নিজস্ব বাহিনী দিয়ে ছিনতাই করেন। এ কথা স্বীকারও করেছেন আসিফ। তাঁর অন্য সহযোগীদের গ্রেপ্তারের চেষ্টা চলছে।

নগরের বায়েজিদ বোস্তামী থানার কুলগাঁও মাইজপাড়ার সৈয়দ ড্রাইভারের ছেলে আসিফুর রহমান। নগরের বায়েজিদ বোস্তামী থানায় তাঁর বিরুদ্ধে ছিনতাইয়ের মামলা রয়েছে আটটি। লক্ষ্মীপুর সদর থানায় রয়েছে দুটি মাদকের মামলা। নগরের অক্সিজেন মোড়, জেলা পরিষদ আবাসিক এলাকা, অক্সিজেন রেললাইন, কুলগাঁও, মাইজপাড়া, বালুচড়া, শীতলঝর্ণা আবাসিক এলাকায় নিয়মিত ছিনতাই করে আসিফ বাহিনী। এই বাহিনীর সদস্য ১৫ থেকে ২০ জন। আসিফ নিজেও ছিনতাইয়ে অংশ নেন।
