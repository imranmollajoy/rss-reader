উত্তর কোরিয়ার রাষ্ট্রীয় টেলিভিশন চ্যানেলে প্রকাশিত একটি ভিডিওতে দেখা যায়, সাদা রঙের বেড়া দিয়ে ঘেরা একটি জায়গায় কুকুর দুটিকে রাখা হয়েছে। পুতিনকে সেগুলো দেখাচ্ছেন কিম। একটি ঘোড়া নিয়েও মেতে থাকতে দেখা যায় দুজনকে। এর আগে বুধবার কিমকে রাশিয়ার তৈরি বিলাসবহুল একটি গাড়ি উপহার দেন পুতিন।

কিম নিজে একজন ঘোড়াপ্রেমী। ২০১৯ সালে তুষারের মধ্যে সাদা রঙের একটি ঘোড়ায় চড়তে দেখা যায় তাঁকে। ২০২২ সালেও সাদা ঘোড়ার পিঠে কিমের ঘুরে বেড়ানোর একটি ভিডিও প্রকাশিত হয়। পুতিনও কম যান না। তাঁর ঘোড়ায় চড়ার ছবিও একবার প্রকাশ করেছিল রুশ গণমাধ্যম। এ ছাড়া বেশ কয়েকবার খালি গায়েও দেখা গেছে তাঁকে।
