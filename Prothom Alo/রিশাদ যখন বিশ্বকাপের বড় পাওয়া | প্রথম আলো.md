রিশাদ হোসেনের পারফরম্যান্সে সবচেয়ে বেশি খুশি কে? অবশ্যই রিশাদ হোসেন নিজে। এটা অবশ্য এ প্রশ্নের উত্তর হলো না। ভালো কিছু করতে পারলে সবচেয়ে খুশি তো সেই পারফরমারই হবেন, এটা আবার বলার কী আছে!

প্রশ্নটা মনে আসার কারণ অন্য। কেন যেন মনে হচ্ছে, এই বিশ্বকাপে বাংলাদেশের লেগ স্পিনারের ট্রাম্প কার্ড হয়ে দেখা দেওয়ায় সবচেয়ে খুশি মানুষটার নাম চন্ডিকা হাথুরুসিংহে। বলতে পারেন, এই বিশ্বকাপের রিশাদ হোসেন হাথুরুসিংহের দীর্ঘদিন লালিত একটা স্বপ্নপূরণও। দিনের পর দিন যিনি অন্য দলগুলোকে কবজির মোচড়ে ম্যাচ ঘুরিয়ে দিতে দেখেছেন আর আক্ষেপ করেছেন, বাংলাদেশ দলেও কবে এমন একজন আসবে!

লেগ স্পিনকে বলতে পারেন ক্রিকেটের দুরূহতম শিল্প। কবজির মোচড়ে বল ঘোরানোর কাজটাই তো ঠিক স্বাভাবিক নয়। সেটিও হয়তো অনেকেই পারেন, কিন্তু লাইন-লেংথের সঙ্গে সেটিকে সমন্বিত করাটা সহজ কাজ নয়। এটি আয়ত্ত করা যেমন কঠিন, তেমনি ব্যাটসম্যানদের জন্যও কঠিন তা সামলানো। লেগ স্পিন অনেক সময়ই খরুচে হবে, কিন্তু উইকেট নিয়ে আপনাকে ম্যাচও জেতাবে। লেগ স্পিনাররা হলেন ক্রিকেটের সত্যিকার ম্যাচ উইনার।
