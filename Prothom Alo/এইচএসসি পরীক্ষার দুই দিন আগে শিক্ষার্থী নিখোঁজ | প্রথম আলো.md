নিরবের নিখোঁজের খবর শোনার পর মা বিলকিস খাতুনের কান্না থামছে না। বাবা সাইদুর রহমান প্রথম আলোকে বলেন, দুই সন্তানের মধ্যে নিরব বড়। ২০২২ সালে জীবননগর উপজেলার কাশিপুর মাধ্যমিক বিদ্যালয় থেকে এসএসসিতে জিপিএ–৫ পান। সংসারে অভাব থাকলেও ছেলের আগ্রহের কারণে চুয়াডাঙ্গা সরকারি কলেজে ভর্তি করেন। সেখান থেকে এ বছর এইচএসসি পরীক্ষায় অংশ নেওয়ার কথা। ছোট ছেলে সোহরাব হোসেন দেহাটী সরকারি প্রাথমিক বিদ্যালয়ে চতুর্থ শ্রেণিতে পড়ে। তিনি আরও বলেন, ছেলে পড়াশোনায় খুবই ভালো। তাঁর প্রকৌশলী হওয়ার ইচ্ছা। তাই ঢাকার একটি কোচিং সেন্টারে ভর্তি হওয়ার জন্য শুক্রবার ১০ হাজার টাকাও নেয়। ওই দিন রাত ১০টার দিকে ফোন দিলে সে বলে যে আমি স্যারের কাছে আছি। সাজেশন নিতে এসেছি। খুবই পেরেশানির মধ্যে আছি।

সাইদুর আরও বলেন, ‘ফোন বন্ধ থাকায় ছেলের সাতে শুক্কুরবার রাতি আর কতা বুলতি পারিনি। শনিবার সকাল সাড়ে সাতটার দিকি ফোন দিলি রিং বাজে। তবে কেউ তখন ফোন ধরিনি। ইরপর থেকে ছেলের ফোন নম্বরটি আর খোলা পাওয়া যায়নি। আত্মীয়দের বাড়িতি খোঁজ নিয়েও পাওয়া যায়নি।’
