অস্ট্রেলিয়ার সিডনিতে বড় পর্দায় দেখা যাবে ঢাকাই চলচ্চিত্রের জনপ্রিয় নায়ক শাকিব খানের সিনেমা ‘তুফান’। ২৮ জুন শুক্রবার থেকে সিডনির বিভিন্ন প্রেক্ষাগৃহে চলবে সিনেমাটি। সিডনির ব্যাংকসটাউন, ব্ল্যাকটাউন, ইস্টগার্ডেন, মাউন্ট ড্রুইট, ক্যাম্বেলটাউন, ওয়ারাওংসহ দেশটির অন্যান্য রাজ্যের প্রধান শহরেও চলবে সিনেমাটি।  
রায়হান রাফী পরিচালিত ‘তুফান’ সিনেমা এবারের ঈদে বাংলাদেশের অন্যতম আকর্ষণ ছিল। মুক্তির পর থেকেই দেশ-বিদেশে ব্যাপক সাড়া ফেলে সিনেমাটি। অস্ট্রেলিয়ায় সিনেমাটির পরিবেশক বঙ্গজ ফিল্মস। সিনেমাটির সব শোয়ের টিকিট আগাম বিক্রি হয়ে যাচ্ছে বলে জানিয়েছেন পরিবেশক প্রতিষ্ঠানটির কর্ণধার তানিম মান্নান। তিনি বলেন, ‘বিগত বছরগুলোর মতো এবারও শাকিব খানের “তুফান” হিট করবে সিডনিতে। বাংলাদেশে দর্শকদের প্রশংসা দেখে আমরা আশাবাদী, এখানেও প্রবাসী বাংলাদেশিরা তুফান উপভোগ করবেন। শো চালু না হতেই টিকিট শেষ, তা–ই আরও কয়েকটি শো বাড়ানোর পরিকল্পনা রয়েছে।’
