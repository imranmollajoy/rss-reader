নেত্রকোনার মোহনগঞ্জের বাসিন্দা জেসিন আহমেদ। গ্রামের বাড়িতে যেতে সকাল সোয়া ছয়টায় রাজধানীর কমলাপুর রেলস্টেশনে এসে মহুয়া কমিউটার ট্রেনের টিকিট কাটেন তিনি। ট্রেন ছাড়ার সময় ছিল সকাল ৮টা ১৫ মিনিট।

সকাল সাড়ে ১০টার দিকে জেসিনের সঙ্গে রেলস্টেশনের ৪ নম্বর প্ল্যাটফর্মে কথা হয়। তখনো মহুয়া কমিউটার ট্রেন কোনো প্ল্যাটফর্মে এসে দাঁড়ায়নি। পড়ে ১০টা ৪২ মিনিটে ট্রেনটি ১ নম্বর প্ল্যাটফর্মে এসে দাঁড়ায়। তবে প্রতিবেদন লেখার সময় ১১টা ৫ মিনিট পর্যন্ত ট্রেনটি গন্তব্যের উদ্দেশে ছাড়েনি।

জেসিন আহমেদ প্রথম আলোকে বলেন, ‘চার ঘণ্টার বেশি হয়ে গেল। এখনো ট্রেনই আসেনি। আসলেও কখন যে ছাড়বে, ঠিক নাই। অপেক্ষা করতে করতে খারাপ লাগছে।’ জেসিন ঢাকার ওয়ারীতে খালার বাসায় বেড়াতে এসেছিলেন। আজ বুধবার বাড়ি ফিরছেন। এ বছর মাধ্যমিক পরীক্ষায় উত্তীর্ণ হয়েছেন তিনি।
