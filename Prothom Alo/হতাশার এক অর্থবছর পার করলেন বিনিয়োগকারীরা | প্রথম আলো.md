শেয়ারবাজার–সংশ্লিষ্ট বিভিন্ন পক্ষের দাবির মুখে গত ১৯ জানুয়ারি থেকে ধাপে ধাপে ফ্লোর প্রাইস তথা সর্বনিম্ন মূল্যস্তর তুলে নেওয়া হয়। কিন্তু ফ্লোর প্রাইস প্রত্যাহারের পর আবার বাজারে টানা পতন শুরু হয়। তাতে বিশেষ করে ভালো মৌল ভিত্তির অনেক কোম্পানির শেয়ারের দামও সর্বনিম্ন পর্যায়ে নেমে আসে। এভাবে টানা দরপতনে পুঁজি হারিয়ে নিঃস্ব হয়ে বিনিয়োগকারীদের একটি বড় অংশ শেয়ারবাজার ছাড়েন।

দেশের প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স সমগ্র ২০২৩–২৪ অর্থবছরে ১ হাজার ১৫ পয়েন্ট বা ১৬ শতাংশ খোয়া গেছে। এই অর্থবছরের প্রথম কর্মদিবস ২ জুলাই ডিএসইএক্স সূচক ছিল ৬ হাজার ৩৪৩ পয়েন্ট, যা শেষ লেনদেন দিবসে গতকাল রোববার কমে হয় ৫ হাজার ৩২৮ পয়েন্ট। তাতে পুরো অর্থবছরে ডিএসইএক্স সূচক ১ হাজার পয়েন্টের বেশি খুইয়েছে। অর্থবছরের শেষ কার্যদিবসেও সূচকের পতন ঘটেছে। এদিন ডিএসইএক্স সূচক কমেছে ২৭ পয়েন্ট।

পুরো অর্থবছরে মন্দার কারণে শেয়ারবাজার থেকে নিজেদের গুটিয়ে নিয়েছেন প্রায় এক লাখ বিনিয়োগকারী। শেয়ারবাজারে স্বয়ংক্রিয় পদ্ধতিতে বিনিয়োগকারীদের বিও (বেনিফিশিয়ারি ওনার্স) হিসাব ও শেয়ার ধারণের তথ্য সংরক্ষণকারী প্রতিষ্ঠান হলো সেন্ট্রাল ডিপোজিটরি বাংলাদেশ লিমিটেড (সিডিবিএল)। প্রতিষ্ঠানটির তথ্য অনুযায়ী, সদ্য বিদায়ী অর্থবছরের শুরুতে অর্থাৎ গত বছরের জুলাইয়ের প্রথম কার্যদিবসে শেয়ারবাজারে শেয়ার আছে, এমন বিও হিসাবের সংখ্যা ছিল ১৩ লাখ ৯৬ হাজার ৫২। গত ২৮ জুন বৃহস্পতিবার তা কমে হয় ১৩ লাখ ৫ হাজার ৮৮২। অর্থাৎ পুরো অর্থবছরে প্রায় ৯১ হাজার বিনিয়োগকারী তাঁদের বিও হিসাবে থাকা শেয়ার বিক্রি করে দিয়েছেন। তাতে শেয়ারসহ বিও হিসাবের সংখ্যা উল্লেখযোগ্য পরিমাণে কমে গেছে।
