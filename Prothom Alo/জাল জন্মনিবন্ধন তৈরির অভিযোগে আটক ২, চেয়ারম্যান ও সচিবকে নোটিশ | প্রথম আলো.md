পুলিশ ও স্থানীয় বাসিন্দারা জানান, গতকাল দুপুরে লেবুতলা ইউপি পরিদর্শনে যান সদর উপজেলা নির্বাহী কর্মকর্তা (ইউএনও) রিপন বিশ্বাস। এ সময় ইউডিসির উদ্যোক্তার কাছে জন্মনিবন্ধন কার্যক্রম সম্পর্কে জানতে চান তিনি। উদ্যোক্তা শুভাশিসের কম্পিউটার তল্লাশি করে নোয়াখালী, কুমিল্লা, চাঁদপুর, সাতকানিয়াসহ বিভিন্ন এলাকার ২০০টি জাল জন্মনিবন্ধন কাগজপত্র পাওয়া যায়। এর সঠিক জবাব না দিতে পারায় শুভাশিস ও তাঁর সহযোগী রাহাত রহমানকে তাৎক্ষণিকভাবে আটক করে পুলিশ।

এ বিষয়ে ইউএনও রিপন বিশ্বাস বলেন, ‘এ ঘটনার সঙ্গে স্থানীয় ও সংশ্লিষ্ট জেলা-উপজেলার অসাধু কয়েকটি চক্র জড়িত। ধারণা করছি, অর্থের বিনিময়ে চক্রটি দীর্ঘদিন ধরে এই জালিয়াতি করে আসছে। বিষয়টি পুলিশ তদন্ত করবে। এ ঘটনায় মামলা হবে। আর ইউপি চেয়ারম্যান ও সচিবকে কারণ দর্শাতে বলা হয়েছে।’
