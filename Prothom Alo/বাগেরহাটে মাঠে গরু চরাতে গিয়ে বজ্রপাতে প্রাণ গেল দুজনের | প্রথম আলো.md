পরিবারের সদস্যদের বরাতে পুলিশ জানায়, সাইদুর রহমান সকালে বাড়ি থেকে গরু নিয়ে পাশের পঞ্চমালা মাঠে চরাতে গিয়েছিলেন। দুপুরে বজ্রসহ বৃষ্টি শুরু হলে তিনি মাঠ থেকে বাড়ির পথ ধরেন। এ সময় হঠাৎ বজ্রপাতে ঘটনাস্থলেই সাইদুর মারা যান। ওই মাঠে থাকা আরেক যুবক উজ্জ্বল হাওলাদার এ সময় আহত হন। তাঁকে উদ্ধার করে বাগেরহাটের ২৫০ শয্যা জেলা হাসপাতালে চিকিৎসা দেওয়া হয়েছে।  
সাইদুরের খালাতো ভাই নাসির উদ্দীন বলেন, দুপুরে প্রচুর বৃষ্টি শুরু হলে সাইদুর গরু ও মহিষ নিয়ে ঘেরের বাসার দিকে ফিরছিলেন। এ সময় আকস্মিক বজ্রপাতে তাঁর মৃত্যু হয়। তাঁর সঙ্গে থাকা উজ্জ্বলও এ সময় গুরুতর আহত হন। এ সময় তিনটি গরু ও একটি মহিষের মৃত্যু হয়।
