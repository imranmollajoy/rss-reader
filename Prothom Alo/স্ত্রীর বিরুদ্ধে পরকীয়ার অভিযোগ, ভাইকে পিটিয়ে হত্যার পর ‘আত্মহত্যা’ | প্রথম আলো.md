ঢাকার নবাবগঞ্জ উপজেলার যন্ত্রাইল ইউনিয়নের চন্দ্রখোলা নয়াহাটি এলাকার মনোরঞ্জন রায় (৩৮) একসময় প্রবাসে থাকতেন। প্রবাসে থাকার সময় তাঁর স্ত্রী নিপা রায় (২৫) বাবার বাড়ি কেরানীগঞ্জের খোলামোড়া এলাকায় থাকতেন। তখন তাঁর বিরুদ্ধে পরকীয়া সম্পর্কের অভিযোগ তোলেন মনোরঞ্জনের চাচাতো ভাই ভজন রায় (৫০)। এ নিয়ে এলাকায় একাধিক সালিসও হয়েছে।

সম্প্রতি স্ত্রীর বিরুদ্ধে পরকীয়ার সম্পর্কের অভিযোগ তুলে মনোরঞ্জনকে নানা কথা শোনান ভজন। এর জেরে ক্ষিপ্ত হয়ে ভাইয়ের মাথায় লাঠি দিয়ে আঘাত করেন মনোরঞ্জন। এরপর গত সোমবার রাতে ভজনের মৃত্যু হয়।

এ ঘটনায় গতকাল মঙ্গলবার ভজনের স্ত্রী বাদী হয়ে মনোরঞ্জনের বিরুদ্ধে হত্যা মামলা করেন। এর পর থেকে অনুশোচনায় ভুগছিলেন মনোরঞ্জন। আজ বুধবার দুপুরে বাড়ির পাশে আবদানী এলাকার একটি পাটখেত থেকে তাঁর লাশ উদ্ধার করেছে পুলিশ।
