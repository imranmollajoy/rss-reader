সিলেটে বন্যা পরিস্থিতির উন্নতি হচ্ছে। বাসাবাড়ি থেকে পানি নেমে যাচ্ছে। আশ্রয়কেন্দ্রে ঠাঁই নেওয়া লোকজন বাড়িতে ফিরতে শুরু করেছেন। তবে সিলেটের প্রধান দুই নদী সুরমা ও কুশিয়ারার চারটি পয়েন্টে পানি এখনো বিপৎসীমার ওপর দিয়ে প্রবাহিত হচ্ছে।

সিলেটের পানি উন্নয়ন বোর্ডের (পাউবো) নির্বাহী প্রকৌশলী দীপক রঞ্জন দাশ বলেন, আগে কয়েক দিনের টানা বৃষ্টি ও ভারত থেকে নেমে আসা পাহাড়ি ঢলে সিলেটে নদ-নদীর পানি বেড়েছিল। বিভিন্ন পয়েন্টে পানি বিপৎসীমার ওপর দিয়ে প্রবাহিত হয়। দুই দিন ধরে বৃষ্টির পরিমাণ কমে আসায় পানি নামতে শুরু করেছে। তবে হাওর ও নদ-নদীগুলোয় পানি বেশি থাকায় পানি নামতে কিছুটা সময় লাগছে।
