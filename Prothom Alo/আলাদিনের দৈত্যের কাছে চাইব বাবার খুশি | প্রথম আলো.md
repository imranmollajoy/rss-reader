জীবনের প্রতিটি পদক্ষেপেই আছে আমার বাবা বিশ্বজিৎ কুমার সরকারের অবদান। যখন থেকে জ্ঞান হয়েছে, তাঁকে অনেক পরিশ্রম করতে দেখেছি। এত পরিশ্রমের একমাত্র কারণ আমি। আমাকে শিক্ষিত করে গড়ে তুলতে দিন-রাত খেটেছেন বাবা।

আমাদের এলাকাটা একেবারে ভারত-বাংলাদেশ সীমান্তঘেঁষা ছোট্ট একটা গ্রাম। সেই হিসেবে অনেক কিছুই আমাদের অজানা। অনেক ক্ষেত্রেই আমরা প্রযুক্তির নাগালের বাইরে। বাবার ইচ্ছা ছিল, তাঁর ছবি আঁকার শখটা নিয়ে অনেক দূর এগিয়ে যাওয়ার। পাঠ্যবইয়ের ছবি দেখে দেখে আঁকাআঁকি শুরু করেছিলেন; কিন্তু আর্থিক সংকটের কারণে বেশি দূর এগোতে পারেননি। তাঁর স্বপ্ন আর ইচ্ছাই পরে আমার ওপর ভর করে।

হারিকেন জ্বালিয়ে দিনরাত ব্যানার ও সাইনবোর্ড লিখতেন বাবা আমার পড়ালেখার খরচ জোগানোর জন্য। তিনি ছবি আঁকার সময় তাঁর পাশে বসে থাকতাম; আর রং নিয়ে খেলাধুলা করতাম। এখনো মনে আছে, আমার আঁকার আগ্রহ দেখে বাবা মীনা কার্টুনের বই, খাতা ও রং এনে দিয়েছিলেন। বাবাকে দেখেছি, ছবি আঁকার পর তুলিগুলো যত্নে রাখতে। পরে বুঝেছি, আসল কারণ হলো তুলির স্বল্পতা। কীভাবে মিতব্যয়ী ও গোছালো হতে হয়, এসবও তাঁর কাছে থেকেই শিখেছি প্রতিনিয়ত।
