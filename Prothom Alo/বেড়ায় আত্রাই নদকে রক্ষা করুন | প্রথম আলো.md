দেশে শিল্পায়ন হলে কর্মসংস্থান বাড়ে। কিন্তু অনেক কারখানার বর্জ্য সরাসরি নদ-নদীতে ফেলায় পরিবেশের বিপর্যয় ঘটছে। দেশের খুব কম নদ-নদীই আছে, যা কারখানার বর্জ্যে দূষিত নয়। পাবনার বেড়া উপজেলার আত্রাই নদও কারখানার বর্জ্য ফেলার কারণে সেখানকার পরিস্থিতি চরম আকার ধারণ করেছে। জনজীবনে ভয়াবহ নেতিবাচক প্রভাব পড়তে শুরু করেছে, যা খুবই উদ্বেগজনক।

*প্রথম আলো*র প্রতিবেদন জানাচ্ছে, উপজেলার খাস আমিনপুর গ্রামের ঘনবসতিপূর্ণ এলাকায় গত ১০ বছরে অবৈধভাবে গড়ে উঠেছে সুতা রং ও প্রক্রিয়া করার চারটি কারখানা। কারখানাগুলোতে ব্যবহার করা হয় নাইট্রিক অ্যাসিড, অ্যাসিটিক অ্যাসিড, কস্টিক সোডা, হাইড্রোজেন পার-অক্সাইড, লবণসহ বিভিন্ন রাসায়নিক পদার্থ। এতে প্রতিদিনই কারখানা থেকে বের হচ্ছে প্রচুর পরিমাণে বিষাক্ত বর্জ্য। সেই বর্জ্য পাইপের মাধ্যমে আত্রাই নদে ফেলায় দূষিত হয়ে পড়েছে পানি। বর্ষা চলে আসায় নদের পানির মাধ্যমে বিষাক্ত বর্জ্য খাস আমিনপুরসহ অন্তত পাঁচটি গ্রামে ছড়িয়ে পড়ে জনজীবন বিপর্যস্ত হয়ে পড়েছে।
