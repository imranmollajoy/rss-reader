রাত পোহালেই পবিত্র ঈদুল আজহা। পরিবার–পরিজন, বন্ধুবান্ধব ও প্রতিবেশীদের সঙ্গে আনন্দ ভাগাভাগি করবেন দেশবাসী। সে জন্য ইতিমধ্যে রাজধানী ছেড়ে বহু মানুষ বাড়িতে ফিরেছেন। এতেই ঢাকা শহর হয়ে গেছে অনেকটাই ফাঁকা।

শহরের বিভিন্ন এলাকা ঘুরে দেখা যায়, রাস্তাঘাট অনেকটাই ফাঁকা। তবে শেষ সময়ে ঢাকা ছাড়তে দিনজুড়ে বাস টার্মিনাল, রেলওয়ে স্টেশন ও নদীবন্দরের দিকে ছুটেছেন মানুষ। পাশাপাশি কোরবানির জন্যও পশুর হাট–কেন্দ্রিক মানুষের চলাচলও ছিল। ফলে এসব জায়গায় মানুষের চাপ কিছুটা বেশি ছিল। সেই সঙ্গে এসব এলাকার আশপাশের সড়কে যানজটও দেখা গেছে। অবশ্য অন্যান্য এলাকার চিত্র ছিল ভিন্ন।
