মানিকগঞ্জের পাটুরিয়ার পাঁচ নম্বর ফেরিঘাটের পন্টুনে বিকল হওয়া একটি ট্রাক সরাতে গিয়ে রেকার উল্টে যানবাহন ও যাত্রী পারাপার প্রায় আট ঘণ্টা বন্ধ ছিল। আজ বৃহস্পতিবার ভোরে এ ঘটনা ঘটে। ঈদে ঘরমুখী মানুষের চাপের মধ্যে দুপুর দেড়টার দিকে ঘাটটি দিয়ে চলাচল স্বাভাবিক হয়েছে।

বাংলাদেশ অভ্যন্তরীণ নৌপরিবহন করপোরেশনের (বিআইডব্লিউটিসি) আরিচা কার্যালয় সূত্রে জানা গেছে, আজ ভোর পাঁচটার দিকে একটি ট্রাক পাটুরিয়ার ৫ নম্বর ঘাট দিয়ে ফেরিতে ওঠার সময় বিকল হয়ে যায়। এরপর ভোর সাড়ে পাঁচটার দিকে বিআইডব্লিউটিসির একটি রেকার দিয়ে ট্রাকটি সরানোর চেষ্টা করা হয়। এ সময় রেকারটি পন্টুনের ওপর উল্টে যায়। এর পর থেকে ঘাটটি দিয়ে যাত্রী ও যানবাহন পারাপার বন্ধ থাকে। তবে ৩ নম্বর ও ৪ নম্বর ঘাট দিয়ে যানবাহন চলাচল করছিল। দুপুর দেড়টার পর রেকার ও ট্রাকটি সরানোর পর আবার ঘাটটি স্বাভাবিক হয়।  
