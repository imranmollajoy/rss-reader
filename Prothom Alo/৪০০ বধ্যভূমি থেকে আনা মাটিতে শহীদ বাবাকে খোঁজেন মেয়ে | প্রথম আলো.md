ময়মনসিংহের ভালুকায় মহাসড়কের পাশে দৃষ্টিনন্দন একটি বাড়ি। বাড়িটির একটি অংশের দোতলায় যাওয়ার সিঁড়ির মুখে শিল্পীর আঁকা একটি ছবি। ছবিতে দেখা যায়, গ্রামের আলপথ ধরে একজন পুরুষ চলে যাচ্ছেন। তাঁর চলে যাওয়ার শোকে কাতর একটি মেয়েশিশু আলপথে দাঁড়িয়ে কাঁদছে। আরও দূরে একটি বাড়ির সামনে দাঁড়িয়ে আছেন শোকাতুর এক নারী।

ছবিটি স্মৃতির বর্ণনা থেকে আঁকা। ছবির পুরুষ ব্যক্তিটির নাম জহির উদ্দিন। পথে দাঁড়িয়ে কাঁদতে থাকা শিশুটি জহির উদ্দিনের মেয়ে সেলিনা রশিদ। আর নারীটি হচ্ছেন জহির উদ্দিনের স্ত্রী আনোয়ারা খাতুন। ছবিটির প্রেক্ষাপট ১৯৭১ সালের এপ্রিল মাসের, আর স্থান গাজীপুরের শ্রীপুর উপজেলার চকপাড়া গ্রাম। সেদিন জহির উদ্দিন বাংলাদেশের মুক্তিযুদ্ধে অংশ নেওয়ার জন্য বাড়ি থেকে বিদায় নিয়েছিলেন।

ছবিটি একজন শিল্পীকে দিয়ে আঁকিয়ে ১৯৭১ সালের মুক্তিযুদ্ধে অংশ নিতে বাবার চলে যাওয়ার দিনটিকেই উজ্জ্বল করে রাখতে চেয়েছেন মেয়ে সেলিনা রশিদ।
