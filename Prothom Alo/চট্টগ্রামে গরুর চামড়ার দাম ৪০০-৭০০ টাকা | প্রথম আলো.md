এর আগে গত বৃহস্পতিবার চট্টগ্রাম সার্কিট হাউসে চামড়ার আড়তদার, লবণ মিলের মালিক, গাউছিয়া কমিটি বাংলাদেশসহ বিভিন্ন পক্ষের সঙ্গে জেলা প্রশাসনের বৈঠক অনুষ্ঠিত হয়। বৈঠকে আড়তদার সমিতির পক্ষ থেকে একটি ২০ ফুট আকৃতির কাঁচা চামড়া সংরক্ষণ এবং ঢাকায় ট্যানারির মালিকদের কাছে পাঠানো পর্যন্ত ৪৯৮ টাকা খরচ রয়েছে বলে উল্লেখ করা হয়। এর মধ্যে লবণ, শ্রমিক, সংরক্ষণ, পরিবহন ইত্যাদি খরচ রয়েছে। এর সঙ্গে যুক্ত হবে কাঁচা চামড়া কেনার খরচ।

জানতে চাইলে বৃহত্তর চট্টগ্রাম কাঁচা চামড়া আড়তদার ব্যবসায়ী সমবায় সমিতির সভাপতি মো. মুসলিম উদ্দিন প্রথম আলোকে বলেন, ‘সর্বোচ্চ চার লাখ পর্যন্ত চামড়া সংগ্রহ করার প্রস্তুতি নেওয়া হয়েছে। প্রাথমিকভাবে মনে হচ্ছে, চামড়ার সংকট নেই। দামও ভালো পাওয়া যাচ্ছে। লবণ ছাড়া প্রতিটি চামড়ায় ৫০০-৬০০ টাকা পর্যন্ত পাচ্ছেন ব্যবসায়ীরা।’
