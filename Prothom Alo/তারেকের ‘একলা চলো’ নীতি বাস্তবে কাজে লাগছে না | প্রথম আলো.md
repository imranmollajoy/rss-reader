**কী করতে চাইছেন শীর্ষ নেতৃত্ব**

মামলা-মোকদ্দমার পরও সরকার পতনের এক দফা আন্দোলনে সারা দেশের বিএনপি নেতা-কর্মীরা সক্রিয় হয়েছিলেন। সাধারণ মানুষের মধ্যে সরকারের প্রতি ক্ষোভও ছিল। কিন্তু বিএনপিসহ বিভিন্ন দল ও জোটের সেই আন্দোলন ব্যর্থ হয়। তাদের আন্দোলন ও ভোট বর্জনের মুখেও গত ৭ জানুয়ারি জাতীয় সংসদ নির্বাচন করতে পেরেছে সরকার।

আন্দোলনে ব্যর্থতার পর বিএনপির নেতা-কর্মীদের মধ্যে আবার হতাশার সৃষ্টি হয়। অন্যদিকে বিএনপির ইউনিয়নকর্মী থেকে শুরু করে মহাসচিব পর্যন্ত এমন কোনো নেতা নেই, যাঁর বিরুদ্ধে মামলা নেই। বিএনপি ও এর অঙ্গ-সহযোগী সংগঠনের নেতা-কর্মীদের বিরুদ্ধে মামলার সংখ্যা ১ লাখ ৫৫ হাজার ১০০। আসামির সংখ্যা ৫০ লাখের ওপরে। দলটির মামলার তথ্য ও সংরক্ষণ শাখা এ হিসাব দিয়ে জানিয়েছে, ২০০৯ সাল থেকে গত ৭ জানুয়ারি পর্যন্ত এসব মামলা হয়েছে।

দলটি আরও জানিয়েছে, গত বছরের ২৮ অক্টোবর ঢাকায় বিএনপির সমাবেশ ঘিরে সহিংসতার পর থেকে ৭ জানুয়ারির নির্বাচন পর্যন্ত মির্জা ফখরুলসহ দলের ২৫ হাজারের বেশি নেতা–কর্মীকে গ্রেপ্তার করা হয়। নির্বাচনের পর তাঁদের বেশির ভাগই জামিনে মুক্তি পেয়েছেন। তবে যানবাহনে অগ্নিসংযোগসহ সহিংসতার বিভিন্ন অভিযোগে অনেক মামলায় বিচারপ্রক্রিয়াও এগিয়ে নেওয়া হয়েছে। নির্বাচনের আগে ঢাকাতেই বিভিন্ন আদালতে বিএনপি ও এর অঙ্গসংগঠনের প্রায় ১ হাজার ৮০০ নেতা-কর্মীর কারাদণ্ড হয়। তাঁদের মধ্যে কেন্দ্রীয় নেতা রয়েছেন অন্তত ৩১ জন। তাঁদের অনেকে পরে জামিনে মুক্তি পেয়েছেন।

মামলার চাপে জর্জরিত নেতা–কর্মীদের সক্রিয় করা এবং আন্দোলনে ব্যর্থতার হতাশা কাটিয়ে ওঠা এখন বিএনপির নেতৃত্বের জন্য বড় চ্যালেঞ্জ। বিএনপির নীতিনির্ধারণী পর্যায়ের একাধিক নেতা *প্রথম আলো*কে বলেন, সরকারের দমননীতি, মামলাসহ সার্বিক পরিস্থিতি বিবেচনা করে অনেক দিন ধরেই তাঁদের কেন্দ্রীয় নির্বাহী কমিটিসহ বিভিন্ন পর্যায়ে পুনর্গঠনের তাগিদ ছিল। সেই তাগিদ থেকেই তারেক রহমান তাঁর ক্ষমতাবলে কমিটিতে রদবদল এনেছেন। আগামী সেপ্টেম্বর-অক্টোবরে নতুন করে সরকারবিরোধী আন্দোলন শুরুর চিন্তা থেকেও এই পুনর্গঠনের উদ্যোগ নেওয়া হতে পারে।
