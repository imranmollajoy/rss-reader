সিপিসির মন্ত্রী বলেন, ২০১৬ সালের অক্টোবরে প্রেসিডেন্ট সি চিন পিংয়ের ঢাকা সফরের সময় দুই দেশের সম্পর্কের গুণগত উত্তরণ ঘটেছিল। প্রধানমন্ত্রী শেখ হাসিনার আসন্ন বেইজিং সফরের মাধ্যমে পুনরায় দুই দেশের সম্পর্কের ব্যতিক্রমী উত্তরণ ঘটবে।

লি জিয়ানছাও বলেন, ‘দুই দেশের সম্পর্ক উত্তরোত্তর ঘনিষ্ঠ হয়েছে। আমরা প্রধানমন্ত্রী শেখ হাসিনার আসন্ন সফরের অপেক্ষায় আছি।’ তিনি বলেন, এটি হবে প্রধানমন্ত্রী হিসেবে শেখ হাসিনার পঞ্চম চীন সফর। প্রতিবারই তিনি (শেখ হাসিনা) চীন সফরের সময় প্রেসিডেন্ট সি চিন পিংয়ের সঙ্গে দেখা করেছেন।

গত বছর দক্ষিণ আফ্রিকায় ব্রিকস শীর্ষ সম্মেলনের ফাঁকে দুই শীর্ষ নেতার বৈঠকের প্রসঙ্গ উল্লেখ করে সিপিসির মন্ত্রী জানান, তাঁরা অঞ্চল ও পথের উদ্যোগের (বিআরআই) উচ্চ মানসম্পন্ন প্রকল্প বাস্তবায়নে সম্মত হয়েছে। দক্ষিণ এশিয়ার দেশগুলোর মধ্যে বাংলাদেশই প্রথম বিআরআইয়ের সমঝোতা স্মারক সই করেছে। তিনি বলেন, বাংলাদেশে বিআরআই কাঠামোর আওতায় পদ্মা সেতু রেলসংযোগ, বঙ্গবন্ধু শেখ মুজিবুর রহমান টানেল, দাশেরকান্দি পয়োনিষ্কাশন প্রকল্পসহ ১৪টি অবকাঠামো প্রকল্প বাস্তবায়ন হয়েছে ও হচ্ছে। এই প্রকল্পগুলো দুই দেশের সহযোগিতার ভিত্তি শক্তিশালী করেছে।
