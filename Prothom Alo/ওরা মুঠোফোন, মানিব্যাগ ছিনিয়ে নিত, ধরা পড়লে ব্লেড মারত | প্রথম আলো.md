রাজধানীর কারওয়ান বাজারে চাকু, ব্লেডসহ তিন ছিনতাইকারীকে গ্রেপ্তার করেছে পুলিশ। গতকাল মঙ্গলবার রাতে তেজগাঁও থানার কারওয়ান বাজার শুঁটকিপট্টির খান হোটেলের সামনে থেকে তাঁদের গ্রেপ্তার করা হয়। পুলিশ বলেছে, তাঁরা চলন্ত গাড়ি থেকে মানুষের মুঠোফোন, মানিব্যাগ ছোঁ মেরে নিয়ে যেতেন। এ সময় তাঁরা ধরা পড়লে ছুরি ও ব্লেড দিয়ে আঘাত করেন। গ্রেপ্তার ব্যক্তিরা হলেন মো. শাকিল (২৯), সজীব (১৯) ও মো. মালেক (৩৩)।

তেজগাঁও থানার ভারপ্রাপ্ত কর্মকর্তা (ওসি) মোহাম্মদ মহসীন আজ বুধবার প্রথম আলোকে বলেন, গ্রেপ্তার তিনজনই চিহ্নিত ছিনতাইকারী। তারা কারওয়ান বাজার এলাকায় ছিনতাই করে থাকেন। মূলত বাজারে আসা লোকজনই তাঁদের প্রধান নিশানা। এসব লোক গাড়িতে করে আসা কিংবা যাওয়ার সময় তাঁরা ছোঁ মেরে মুঠোফোন বা মানিব্যাগ টান দিয়ে নিয়ে যান। আবার বাজার শেষে হেঁটে যাওয়ার সময়ও হাত থেকে টান মেরে মুঠোফোন অথবা মানিব্যাগ নিয়ে পালিয়ে যান।
