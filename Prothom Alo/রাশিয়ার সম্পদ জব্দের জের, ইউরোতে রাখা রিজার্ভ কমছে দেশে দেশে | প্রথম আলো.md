তবে ইসিবি মনে করছে, রাশিয়ার সঙ্গে চলমান উত্তেজনা ইউরোর ওপরে প্রভাব ফেলতে পারে। ইউরোপের এই কেন্দ্রীয় ব্যাংক বলেছে, নিষেধাজ্ঞাসংক্রান্ত পদক্ষেপ সম্ভবত ভবিষ্যতে বৈদেশিক মুদ্রার অংশীদারত্বে ইউরোর অবস্থানে প্রভাব রাখবে।

দিন দুয়েক আগে ফাইন্যান্সিয়াল টাইমসে প্রকাশিত এক চিঠিতে বিভিন্ন দেশের পার্লামেন্টের বৈদেশিক ও ইউরোপীয় কমিটির প্রতিনিধিরা বিদেশে রাখা রাশিয়ার সব সম্পদ জব্দ করার জন্য বিশ্বের নেতাদের প্রতি আহ্বান জানান। যেসব দেশের পার্লামেন্ট সদস্যরা চিঠিতে স্বাক্ষর করেন, সেসব দেশের মধ্যে রয়েছে জার্মানি, যুক্তরাজ্য ও যুক্তরাষ্ট্র।

ওই চিঠিতে বলা হয়, ‘চূড়ান্ত লক্ষ্য হওয়া উচিত রাশিয়ার সমস্ত সম্পদ সম্পূর্ণভাবে জব্দ করা এবং তা ইউক্রেনে পাঠানো। তবে এই প্রক্রিয়া যেন আন্তর্জাতিক আইন মেনে করা হয়, তা নিশ্চিত করতে হবে।’
