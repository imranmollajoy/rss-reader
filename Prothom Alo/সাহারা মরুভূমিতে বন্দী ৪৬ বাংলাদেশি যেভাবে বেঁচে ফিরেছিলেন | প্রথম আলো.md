জাতিসংঘ পশ্চিম সাহারা রেফারেন্ডাম মিশনের ফরাসি সংক্ষিপ্ত নাম মিনারশো (এমআইএনইউআরএসও)। এ মিশনে একজন সামরিক পর্যবেক্ষক হিসেবে ২০০৪  সালের ৮ অক্টোবর পশ্চিম সাহারার লেউন শহরে পৌঁছাই। বাংলাদেশ থেকে আটজন সামরিক পর্যবেক্ষকের মধ্যে আমি ছিলাম জ্যেষ্ঠতম।

প্রথম এক সপ্তাহ লেউন শহরে মিনারশো সদরে ওরিয়েন্টশন ও ড্রাইভিং টেস্টে উত্তীর্ণ হওয়ার পর পশ্চিম সাহারার নর্দার্ন সেক্টরে অবস্থিত টিম সাইট বীরলালুতে যোগদান করি। এটা তাঁবু খাটানো ক্যাম্প। বিদ্যুতের ব্যবস্থা আছে। প্রতি টিম সাইটে ১০-১২ দেশের সামরিক পর্যবেক্ষক ১৬ থেকে ২০ জন দায়িত্বে থাকেন।

সাহারা আরবি শব্দ। বাংলা অর্থ হলো মহান মরুভূমি। এই মরুভূমিতে তেল, প্রাকৃতিক গ্যাস ছাড়াও তামা, লোহা, ফসফরাসসহ অন্যান্য মূল্যবান খনিজদ্রব্য আছে।

এখানে দিনে প্রচণ্ড গরম আর রাতে ঠান্ডা। অধিকাংশ মানুষ বেদুইন। তাঁরা ছাগল, ভেড়া ও উট পালন করেন। মরুভূমির কোনো কোনো জায়গায় ঘাস, গুল্ম ও ছোট গাছ জন্মে। সাপ, গিরগিটি ও খ্যাঁকশিয়ালের মতো প্রাণী বাস করে এখানে। যাতায়াতের জন্য উট ব্যবহার করা হয়। গ্রীষ্মকালে প্রায়ই ধূলিঝড় হয়। দুপুরে দেখা যায় মরীচিকা!
