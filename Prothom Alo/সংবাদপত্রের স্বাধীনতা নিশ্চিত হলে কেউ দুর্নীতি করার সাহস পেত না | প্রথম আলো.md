সম্মেলনে দুর্নীতি দমন কমিশনের (দুদক) সাবেক মহাপরিচালক মইদুল ইসলাম বলেন, ‘সংবিধানে বলা আছে, রাষ্ট্র এমন ব্যবস্থা করবে, যাতে কেউ অবৈধ উপার্জন করতে না পারে। কিন্তু আমরা দেখতে পাচ্ছি তার ভিন্ন চিত্র। এবারের বাজেটে করের হার কমিয়ে দিয়ে কালোটাকাকে সাদা টাকা করার সুযোগ দেওয়া হয়েছে। যাঁদের সাদা টাকা রয়েছে, তাঁদের করের হার বেশি। এটি সংবিধানের পরিপন্থী।’

হিউম্যান রাইটস সাপোর্ট সোসাইটির প্রধান উপদেষ্টা মো. নূর খান মনে করেন, দেশের মানবাধিকার পরিস্থিতি অত্যন্ত নাজুক। সরকারের কাছে দুর্নীতির বিরুদ্ধে শুদ্ধি অভিযান চালানোর দাবি জানান তিনি। সম্প্রতি সংবাদ প্রকাশ নিয়ে পুলিশ অ্যাসোসিয়েশনের বিবৃতির সমালোচনা করে তিনি বলেন, এর মাধ্যমে তারা ব্যক্তির দায় নিজেদের কাঁধে নিল।
