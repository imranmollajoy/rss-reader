মো. সাজ্জাদ হোসেন স্থানীয় একটি প্রসাধনী বিক্রির দোকানে চাকরি করেন। বেতন পান সাকল্যে ৯ হাজার টাকা। তিনি জানান, ছেলের চিকিৎসার জন্য ইতিমধ্যে ৬০ হাজার টাকার মতো খরচ হয়ে গেছে। জমানো টাকা ভেঙে খরচ করেছেন। এখন আর হাতে কোনো টাকাপয়সা নেই। কিন্তু চিকিৎসা শেষ হয়নি। দীর্ঘদিন ধুরে দুই চোখের চিকিৎসা করতে হবে। এ ছাড়া মাদ্রাসা কর্তৃপক্ষ এখনো ছেলের কোনো খোঁজ নেয়নি।

এ ঘটনায় কোথাও লিখিত অভিযোগ করেছেন কি না, জানতে চাইলে মো. সাজ্জাদ হোসেন বলেন, ২৪ জুন উপজেলা নির্বাহী কর্মকর্তার কাছে অভিযোগ করেছেন। উপজেলা নির্বাহী কর্মকর্তা ইমরান হোসাইন প্রথম আলোকে বলেন, ঘটনা তদন্ত করা হচ্ছে। দুই পক্ষের সঙ্গে কথা বলেছেন তিনি। পাশাপাশি ওই ছেলের সঙ্গেও কথা বলেছেন।

তবে মারধরের অভিযোগ অস্বীকার করেছেন মাদ্রাসার অধ্যক্ষ মোহাম্মদ মহিউদ্দিন মাহমুদ। তাঁর দাবি, আয়াতুলকে কেউ মারধর করেননি। সে খেলতে গিয়ে ব্যথা পেয়েছে। তার মা–বাবা মিথ্যা বলছেন। এ ছাড়া তাঁদের আর্থিকভাবে সহযোগিতা করা হয়েছে। টাকাপয়সার জন্য এসব কথা বলছেন।
