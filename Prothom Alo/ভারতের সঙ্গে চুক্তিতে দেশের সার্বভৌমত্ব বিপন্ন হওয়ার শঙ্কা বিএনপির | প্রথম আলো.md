ভারত থেকে ফিরে সংবাদ সম্মেলনে প্রধানমন্ত্রী কানেকটিভিটি (সংযুক্তি), রেলযোগাযোগসহ সম্পাদিত চুক্তিকে যোগাযোগের দ্বার উন্মুক্ত করে দেওয়ার কথা বলেছেন। এ বিষয়ে এক প্রশ্নের জবাবে মির্জা ফখরুল বলেন, ‘আপনার চিকেনস নেকটাকে (ভারতীয় ভূখণ্ডের সরু একটি অংশ) বাদ দিয়ে বাংলাদেশের ভেতর দিয়ে করিডর তৈরি করা—এটাতে বাংলাদেশের লাভ কী? কোথায় বলতে পারেন? সম্পূর্ণ লাভ তার (ভারতের)।’

বিএনপি এসব চুক্তির কেন বিরোধিতা করছে, প্রধানমন্ত্রী বলেছেন, এখন তো সুযোগ নেই দরজা-জানালা বন্ধ করে রাখার। তাহলে কি বিএনপি দরজা-জানালা বন্ধ রাখতে চায়? এমন প্রশ্নের জবাবে দলটির মহাসচিব বলেন, ‘কখনোই না, দরজা-জানালা খোলা থাকবে। কানেকটিভিটি হবে, তবে আমার স্বার্থকে বিসর্জন দিয়ে হবে না। আমার পানিকে বাদ দিয়ে কোনো চুক্তি হবে না। আপনি পানির ব্যাপারে কিছুই করছেন না। সীমান্তে লোক হত্যা করছে তারা। এই চুক্তিতে সীমান্ত হত্যার ব্যাপারে একটা কথা আছে? একটাও নেই।’
