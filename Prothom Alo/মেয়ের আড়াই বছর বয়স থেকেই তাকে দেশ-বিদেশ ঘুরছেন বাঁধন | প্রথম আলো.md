বছরের নির্দিষ্ট একটা সময় মেয়ে সায়রাকে নিয়ে ঘুরতে যাওয়া চাই অভিনেত্রীর আজমেরী হক বাঁধনের। মা-মেয়ে একসঙ্গে পরিকল্পনা করেন ভ্রমণের। তার পর থেকে শুরু হয় বাঁধনের টাকা জমানো আর মেয়ের স্কুল ছুটির অপেক্ষা। সময় ঘনিয়ে আসাটাও যেন রোমাঞ্চকর অনুভূতি। প্রতীক্ষার অবসান ঘটিয়ে এবার মা-মেয়ে ঘুরছেন তুরস্কে। বাঁধন জানালেন, আড়াই বছর বয়স থেকেই মেয়েকে নিয়ে দেশ-বিদেশ ঘুরছেন। এর পেছনেও রয়েছে আরেক গল্প।

‘রেহানা’ অভিনেত্রী জানান, মেয়ের গ্রীষ্মের বন্ধ। এই ছুটিকে টার্গেট করেই গত বছরের ডিসেম্বর থেকে প্রস্তুতি নিচ্ছিলেন ভ্রমণের। তাঁদের তুরস্কের ভিসাও করা ছিল। যে কারণে এখন মা-মেয়ে ঘুরছেন ইস্তাম্বুল, আনাতলিয়াসহ বেশ কিছু শহরের পছন্দের জায়গাগুলোতে। ‘আমি আর আমার মেয়ে প্রতিবছর চেষ্টা করি একটা করে ট্যুর করতে। কারণ, এর সঙ্গে নিজেদের মানসিক গঠনের অনেক বড় যোগাযোগ আছে। ভ্রমণ করলে মেধামনন–চিন্তার জায়গায় অনেক পরিবর্তন হয়। যে কারণে শৈশব থেকেই মেয়েকে নিয়ে ঘোরার অভ্যাস তৈরি করেছি।’ বলেন বাঁধন।
